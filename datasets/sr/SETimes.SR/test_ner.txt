Poslovni pregled: Istraživanje pokazalo da se sve više Evropljana suočava sa siromaštvom
Preko dve trećine Grka kaže da je osiromašilo, a slični rezultati zabeleženi su i u susednim zemljama. Takođe u poslovnim vestima: zajedničko hrvatsko-mađarsko preduzeće otkrilo prirodni gas na polju Zalata-Dravica. Žena prosi u Atini. Grčka je zabeležila porast nivoa siromaštva kao rezultat globalne finansijske krize i budžetskog sloma zemlje. Siromaštvo na kontinentu je poraslo u protekloj godini, smatra 60 odsto Evropljana, navodi se u istraživanju Evrobarometra o socijalnom uticaju globalne finansijske krize, objavljenom u utorak (22. juna). U Grčkoj 85 odsto ljudi smatra da je postalo siromašnije u poređenju sa prethodnom godinom. Bugarska je sledeća sa 82 odsto, dok 77 odsto Rumuna misli da se njihova situacija pogoršava. Na Kipru je 66 odsto ispitanika osetilo pogoršanje svog finansijskog stanja u proteklih 12 meseci. Niskobudžetna kompanija Easy Jet počela je sa radom na Kosovu 19. juna. Prvi let u oba smera obavljen je iz Bazela u Švajcarskoj do Prištine. Ta linija će funkcionisati četiri puta nedeljno, a očekuje se da će opslužiti do 20.000 putnika do kraja oktobra. Srpski premijer Mirko Cvetković otvorio je u ponedeljak (21. juna) novu fabriku farmaceutskih proizvoda u Galenici, u Zemunu. Ta investicija je vredna preko 50 miliona evra, a otvoriće 150 novih radnih mesta. Godišnji kapacitet nove fabrike je otprilike 2 milijarde tableta i 100 miliona kapsula, čime bi trebalo da se udvostruči ukupni kapacitet proizvodnje u toj farmaceutskoj kompaniji. Hrvatska premijerka Jadranka Kosor i njen ruski kolega Vladimir Putin potvrdili su bilateralnu ekonomsku saradnju tokom sastanka održanog 19. juna u Moskvi. Kosorova je rekla da očekuje da će parlament uskoro ratifikovati zakon o učešću Hrvatske u projektu Južni tok. Gasovodom će se prenositi gas iz Rusije, preko Crnog mora, u centralnu Evropu. Tokom boravka u Moskvi, Kosorova je otvorila kancelariju Privredne komore Hrvatske. Makedonski predsednik Đorđe Ivanov i njegov češki kolega Vaclav Klaus prisustvovali su makedonsko-češkom poslovnom forumu održanom u utorak (22. juna) u Skoplju. Oni su se složili da nastave da razvijaju bilateralne ekonomske odnose. Na marginama foruma potpisan je sporazum o uspostavljanju makedonsko-češkog poslovnog saveta. Hrvatska naftna kompanija INA i mađarski MOL otkrili su znatne količine prirodnog gasa na polju Zalata-Dravica na hrvatskoj strani ugovorne oblasti Podravska Slatina-Zalata, saopštila je INA u sredu (23. juna). Zajednički projekat istraživanja basena Drave pokrenut je 2006. godine. Dve kompanije imaju jednak udeo od 50 odsto i dele troškove i proizvodnju. Turski ministar rada i socijalnog osiguranja Omer Dindžer predstavio je u sredu (23. juna) detalje novog programa obuke. Taj projekat, koji će se odvijati u 111 centara u 81 turskoj provinciji, ima za cilj povećanje efikasnosti stručne obuke za zaposlene u industrijskim sektorima, uz jačanje tržišta rada. Rumunska vlada je u sredu (23. juna) usvojila hitnu uredbu kojom će se povećati deo profita koji državne kompanije moraju da daju u javni budžet, i sprovesti novi porezi za pojedince. Prema novim pravilima, državne firme moraju da daju do 90 odsto svog profita za budžet, u poređenju sa trenutnih 50 procenata. Bonovi za hranu, novac za decu i odmore biće oporezovani 16 odsto. Odbici za proizvode intelektualne svojine biće smanjeni sa 40 na 20 odsto, u pokušaju da se izbegne utaja poreza. Te mere su deo vladinih napora za borbu protiv krize.
Otkazivanje parade u Srbiji moglo bi da dovede do zabranjivanja organizacija
Beogradska gej Parada ponosa -- koja je trebalo da se održi ranije ove nedelje -- otkazana je zbog pretnji ekstremističkih organizacija. Policija proverava dokumenta srpskog ultranacionaliste u nedelju (20. septembra) u Beogradu. Srpske vlasti razmatraju zabranu političkih grupa koje prete drugima, rekli su zvaničnici u ponedeljak (22. septembra). Katalizator su bile pretnje ultranacionalističkih grupa koje su dovele do otkazivanja nedeljne gej Parade ponosa u Beogradu. Zamenik ministra pravosuđa Slobodan Homen izjavio je B92 da vlasti planiraju da zatraže od najvišeg suda u Srbiji da "zabrani sve organizacije koje iznose pretnje". Ultranacionalističke grupe Obraz i Srpski narodni pokret 1389 protivile su se gej paradi. Lider Obraza Mladen Obradović upozorio je da će organizatori biti odgovorni za ono što bi moglo da se desi ako se događaj održi kao što je planirano. Prema izveštajima lokalnih medija, grupa od oko 10.000 huligana planirala je da zaspe učesnike parade kamenicama sakrivenim u šahtovima duž puta kojim je trebalo da se kreće parada. Grupe su takođe planirale da napadnu švedsku ambasadu, koja je trebalo da bude domaćin prijema za učesnike parade. Određeni članovi tih ekstremističkih grupa čak su hteli da se infiltriraju među učesnike parade, što bi im omogućilo da kasnije direktno napadnu učesnike. Ministarstvo unutrašnjih poslova saopštilo je da policija ne može da garantuje bezbednost učesnika parade i preporučilo da se parada premesti iz centra grada u park Ušće, u blizini reka Dunava i Save, gde bi učesnici parade mogli da budu bolje zaštićeni. "Ministarstvo unutrašnjih poslova je obavezno da skrene pažnju na visok rizik kada su u pitanju imovina i ljudski životi. Predložili smo da se izabere lokacija koju bi policija mogla da obezbedi, kako ne bi bili odgovorni ni za jedan ljudski život", rekao je ministar unutrašnjih poslova Ivica Dačić. Organizatori su to odbili. "Tradicija u svim velikim svetskim gradovima je da se takvi događaji održavaju na glavnim ulicama, kako bi se pokazalo da su članovi gej i lezbejskog dela stanovništva ravnopravni članovi društva. Ne želimo da šetamo oko nekog travnjaka u blizini reke; to ne bi bila Parada ponosa", rekla je članica organizacionog odbora Majda Puača. Predlaganje druge lokacije pokazalo je da je "država ustuknula pred pretnjama nasiljem", rekli su organizatori. Šef srpske policije Milorad Veljović rekao je u ponedeljak da će biti preduzete "striktnije mere" protiv onih koji promovišu nasilno ponašanje, ukazujući da je u nedelju uhapšeno 37 osoba, nakon što su pokušale da organizuju anti-gej skup u centru Beograda. Policija je takođe saopštila da "ubuduće" nikakvi javni skupovi neće biti dozvoljeni u centru Beograda, iz bezbednosnih razloga.
Kampanje u BiH ulaze u digitalno doba
Dok se političari i nevladine organizacije trude da mobilizuju birače i izbore se sa apatijom, internet dobija na snazi kao jedno od sredstava za kampanju. Sve veći broj političkih kandidata u BiH koristi Fejsbuk da bi doprli do mladih birača. Kampanja uoči izbora 3. oktobra se zahuktava, a mnoge nevladine organizacije rešene su da izvrše uticaj na birače. Suočene sa apatijom, posebno među mladima, neke organizacije naporno rade na tome da organizuju i uključe mlade ljude. Otprilike 50 odsto te demografske grupe stanovništva ne izlazi na izbore. "Glas mladih" i "Glas žena" samo su neki od slogana na mnogobrojnim panoima koji su postavljeni u gradovima širom zemlje. Video spotovi sa sličnom porukom, u kojima se pojavljuju glumci i druge poznate osobe, redovno se emituju na televiziji. Neke organizacije, poput Društva za odgovorno poslovanje u BiH (DOP), kažu da čak planiraju organizovanje konferencija na kojima bi političke stranke -- pre svega predstavnici podmladaka stranaka -- govorili o specifičnim problemima sa kojima se suočavaju mladi ljudi. Konferencije će biti održavane "bez upućivanja bilo kakvih političkih poruka i bez vođenja kampanje", izjavio je predsednik DOP Kenan Hodžić. Drugi, poput Alternativnog kluba iz Trebinja, su zabrinuti oko etničkih aspekata izbora. Predsednik Kluba Blažo Stevanović pozvao je javnost da prijavi svakog kandidata koji je optužen ili krivično gonjen za ratne zločine ili za aktivnosti vezane za organizovani kriminal. "U istočnoj Hercegovini smo već primetili neke [kandidate] koji su osumnjičeni za kršenje međunarodnog humanitarnog prava, kao i one koji su optuženi za ozbiljne zločine", rekao je Stevanović. Mišljenja analitičara u pogledu uloge nevladinih organizacija su podeljena. Sociolog Srđan Puhalo kaže da kampanje informisanja javnosti mogu da proizvedu neke rezultate, ali da je malo verovatno da imaju veliki uticaj. "Niko neće glasati zbog postera ili video spota, nego zbog organizacije sa dobrom reputacijom koja se dokazala kroz svoj rad. Nema puno takvih nevladinih organizacija", izjavio je Puhalo za SETimes. Mladi ljudi, dodao je on, uglavnom su zainteresovani za pronalaženje posla i unapređenje kvaliteta života. "Nema ideala, samo čist pragmatizam", rekao je on. Zbog toga ima puno više mladih kandidata koji se nadmeću za funkciju nego ikada. Međutim, uticaj mladih ljudi i žena u političkim strankama još uvek je slab. "Oni nisu ključni igrači", rekao je on. Naslutivši da bi apatija mogla ozbiljno da našteti izlaznosti i rezultatima, stranke koriste sva moguća sredstva da dopru do birača, uključujući popularnu društvenu internet mrežu Fejsbuk. Sve glavne stranke u Republici Srpskoj (RS) i njihovi lideri sada imaju svoje profile na Fejsbuku. Pored toga, svaka stranka ima zvaničnu internet stranu, na kojoj posetioci mogu da pogledaju njenu platformu i stavove. Međutim, vođenje kampanje putem interneta neće prevagnuti izbore na bilo koju stranu, kaže za SETimes analitičarka Tanja Topić. "Internet se u BiH koristi vrlo malo, u poređenju sa susednim zemljama i razvijenim zapadnim demokratijama. Korisnici interneta u BiH obično su oni koji će pre apstinirati nego glasati", rekla je Topić. Međutim, dodala je ona, to je važan korak napred ka modernizaciji. Internet je već postao mesto žestoke rasprave između Saveza nezavisnih socijaldemokrata (SNSD) i opozicionih stranaka u RS. Rasprava je podstaknuta internet stranom koju je kreirao opozicioni kandidat Ognjen Tadić, a koja koristi URL koji bi mogao da navede posetioce da pomisle da se radi o zvaničnoj internet strani predsedništva RS. SNSD se žalila da taj potez predstavlja pokušaj da se "minimalizuje značaj kabineta predsednika republike i degradira sadašnji predsednik Rajko Kuzmanović". "[Tadić] pokušava da prevari građane stvaranjem lažne slike [o sebi] kao pobedniku predstojećih izbora", izjavio je izvršni sekretar SNSD Rajko Vasić. Tadićev tim zadužen za kampanju odgovorio je da je sporna internet strana "originalna, legalna, moderna i proročanska", izrađena po uzoru na uspešne evropske i međunarodne političare. Oni su dodali da je SNSD iznerviran zato što ne može da ih spreči da je postave. Posle toga, opozicioni lideri su pokrenuli blog protiv Vasića na najvećem portalu u zemlji Sarajevo-x.com. U međuvremenu, neki političari u BiH koriste blogove da bi potpomogli svoje političke karijere i ciljeve. Među iskusnijim blogerima su član kolektivnog predsedništva Željko Komšić i potpredsednik Partije demokratskog progresa Branislav Borenović. Vasić iz SNSD-a svakodnevno postavlja postove na svom blogu, pišući o političkim događajima i oštro kritikujući političke protivnike širom BiH.
Balkanske manjine rade na funkcionalnom multikulturalizmu
Manjine širom Balkana se povezuju i izrađuju dokumente ustavnog tipa usmerene zaštitu i zadovoljavanje svojih prava. Linda Karadaku i Ivana Jovanović za Southeast European Times iz Prištine i Beograda -- 19.11.2011. Cilj koncepta "ustav u ustavu" pre svega je da se pomogne ogromnoj romskoj zajednici u regionu. Romska zajednica čini najveću manjinu na Balkanu i -- prema nedavnoj analizi Centra za međunarodni krizni menadžment i rešavanje konflikta -- njena situacija "u regionu ostaje posebno problematična i čini se da države nemaju neke namere ili podsticaje da to promene". Skender Veliju, koji je na čelu romske unije Amaro-Drom u Albaniji, rekao je da su tamošnje manjine osnovale grupu koja predstavlja Grke, Makedonce, Srbe, Crnogorce i Bosance i razmatra njihove specifične probleme. "Razmatrali smo situaciju i postupanje prema manjinama u Albaniji i napravljen je 'ustavni' dokument u okviru ustava, sa pravima manjina u Albaniji, u poređenju sa ostalim zemljama regiona", rekao je Veliju za SETimes. On je objasnio da se glavni zahtevi odnose na jezik, identitet i kulturu. Grupu koja je radila na tom dokumentu vodio je univerzitetski profesor Kimet Fetahu, član makedonske manjine u Albaniji, koji je takođe organizovao okrugle stolove sa predstavnicima raznih manjina. Dokument je upućen institucijama zemlje i međunarodnim telima. "Digli smo svoj glas tražeći poboljšanje socijalne i ekonomske situacije romskog naroda, njihovog obrazovanja, zdravstva, infrastrukture, smeštaja, zapošljavanja, što je postalo deo nacionalne strategije za poboljšanje uslova života Roma", rekao je Veliju. Milan Antonijević, direktor beogradske NVO JUKOM, kaže da Romi čine najveću etničku manjinu u Srbiji, a slede Albanci, Bosanci, Mađari i drugi. Država "ne zna kako da napravi atmosferu u kojoj bi bilo normalno izaći i [reći] svoju nacionalnost, jer se pokazalo da je državni aparat sile i represije i dalje vrlo jak, pa se ljudi ne izjašnjavaju onako kako bi to učinili u drugačijim okolnostima", rekao je on za SETimes. Alma Mašić, direktorka Omladinske inicijative za ljudska prava u Sarajevu, istakla je da "samo 3 odsto Roma u Bosni i Hercegovini ima stalan posao. Najveći izvor prihoda ove etničke manjine je samozaposlenost u sektoru prikupljanja materijala za reciklažu i recikliranje otpada", rekla je ona za SETimes. Situacija je drugačija na Kosovu, gde je srpska zajednica postala manjina posle 1999. godine. "Moj život nije kao što je bio pre. Mi, Srbi, nervozno čekamo da vidimo kakav će biti status Kosova. Ne volim da me nazivaju manjinom i ne želim da to prihvatim", rekla je kosovska Srpkinja Milica Marković za SETimes. Bekim Blakaj, direktor kosovske kancelarije Centra za humanitarno pravo, okrivljuje paralelne srpske institucije. "Ostale manjine su u znatnoj meri integrisane u kosovsko društvo, [pa su opet] na neki način više diskriminisane nego srpska manjina. Srpski jezik je zvanični jezik na celokupnoj teritoriji Kosova, ali to nije slučaj sa romskim, turskim ili bosanskim jezikom", rekao je on za SETimes. U Preševskoj dolini u Srbiji Albanci su manjina. "Ako želite da dobijete nešto [kao manjina] morate to da tražite. Niko vam ništa neće dati ako ne tražite", rekao je ekonomista Abdula Ahmedi. On je izjavio za SETimes da su najurgentniji problemi nepriznavanje diploma Univerziteta Kosova, problemi sa priznavanjem diploma iz Albanije i Makedonije, kao i visoke stope nezaposlenosti mladih i njihova migracija u Aziju. Antonijević iz JUKOM-a potvrđuje da Srbija tek treba da pronađe mehanizam za priznavanje univerzitetskih diploma sa Kosova. "Albanci moraju da imaju neka prava, jer su diplomirali na Univerzitetu Kosova i žele da rade u Srbiji i to bi trebalo da se ohrabruje", rekao je on. Ferenc Tot je član mađarske manjine u Vojvodini. "Ne osećam se kao građanin drugog reda, mada je puno onih koji svakodnevno pokušavaju da me uvere da jesam", rekao je on za SETimes. Marija Šoentaler iz nemačke zajednice u Vojvodini rekla je za SETimes da rešenje leži u članstvu u EU, jer će odgovor na to "ko je ko i šta je ko… u nekom trenutku biti Evropljanin".
Potpisan sporazum o slobodnom kretanju između Albanije, Makedonije i Crne Gore
Građani tri balkanske zemlje danas mogu da slobodno putuju sa biometrijskim ličnim kartama. Muhamet Brajšori za Southeast European Times iz Prištine -- 28.12.2011. Ministri inostranih poslova Makedonije i Albanije Nikola Popovski i Edmond Hadžinasto na sastanku 14. decembra, kom prilikom su, zajedno sa makedonskim kolegom Milanom Roćenom, potpisali sporazum o slobodnom kretanju. Na sastanku zemalja Jadranske povelje u Tirani 14. decembra, Albanija, Makedonija i Crna Gora potpisale su sporazum kojim se građanima sve tri zemlje omogućava da u te zemlje putuju sa pasošem i biometrijskom ličnom kartom. Šef diplomatije Albanije Edmond Hadžinasto izjavio je da će ti sporazumi olakšati i podstaći kretanje ljudi, ojačati veze i saradnju tih zemalja i stvoriti novu regionalnu atmosferu u pripremi za puno uključivanje u EU. "To je veoma važan korak jer preduzimamo stvarne mere u stvaranju zone slobodnog kretanja u regionu, koja je odraz izvrsne... saradnje koja postoji u drugim domenima. Sjajna politička saradnja odražava se u konkretnim koracima u ekonomskoj integraciji naših zemalja", kaže Hadžinasto. Njegov makedonski kolega Nikola Poposki naglasio je da će taj potez poboljšati bilateralne odnose sa Albanijom. "To je konkretan korak koji će povećati mogućnosti za saradnju naših dveju zemalja i olakšati prelazak granice kako bi se olakšalo ispunjavanje cilja integracije, olakšalo kretanje građana i poboljšalo zajedničko opredeljenje naše dve zemlje ulazak u EU", rekao je Poposki. Šef crnogorske diplomatije Milan Roćen dodaje da će "sporazum [o ličnim kartama] olakšati život našim građanima na obe strane granice, poslovnim ljudima i turistima. Imamo zajedničku istoriju i sadašnjost, ali i zajedničku budućnost u pravcu ulaska u EU". Oni koji žive u pograničnoj oblasti u Albaniji najviše su pozdravili sporazum, pošto imaju porodične i kulturne veze sa susednim gradovima i selima u Makedoniji i Crnoj Gori. Dimiter Bušati, ribar iz Skadra, svake nedelje odlazi na pijacu u Podgorici i Ulcinju. Za SETimes kaže da sporazum znači manje briga oko putovanja.. "Pre se nije moglo putovati u Crnu Goru bez pasoša. Danas, iako imam pasoš, srećan sam jer sam se uvek plašio da ću ga izgubiti i slično. Sada sa ličnom kartom je naravno lakše putovati jer moja deca koja nemaju pasoš mogu da mi prave društvo. Crna Gora je za mene i moju porodicu važno tržište", kaže Bušati. Albert Vanđeli, stručnjak za evropske integracije, kaže za SETimes da je to dobar korak, ali nedovoljan za postizanje pune integracije između zemalja regiona. "Nekako je apsurdno da zemlje u regionu žele da uđu u EU, ali nisu međusobno potpuno integrisane. Šengenska zona znači da nema granica, a u ovom trenutku zemlje regiona ne žele da odustanu od kontrole granica", kaže Vanđeli. On je dodao da sprovođenje sporazuma ne predstavlja rizik ni po koju zemlju. "Sporazumi omogućavaju kretanje samo uz biometrijske lične karte, što znači da, ako neko ima staru ličnu kartu, neće moći da pređe granicu, pa tako nema zabrinutosti da će neko falsifikovati ličnu kartu ili nešto lično tome. Istovremeno, policijska saradnja sa Makedonijom i Crnom Gorom odvija se nesmetano", kaže Vanđeli za SETimes. Očekuje se da će Kosovo potpisati isti sporazum sa Makedonijom i Crnom Gorom, kaže Alber Gaši, stručnjak za evropske integracije iz Prištine. On za SETimes kaže da je to u skladu sa sporazumom o slobodi kretanja sa Srbijom. "Već godinama imamo takav sporazum sa Srbijom. Sporazum o slobodi kretanja iz Brisela omogućava putovanje sa ličnim kartama i sada je potrebno i garantno pismo, što još nije odlučeno. Sada je trenutak da Kosovo krene da pregovara o tom pitanju sa Makedonijom i Crnom Gorom", kaže Gaši. Prošle godine, za vreme predsedavanja Regionalnom inicijativom o migracijama, azilu i izbeglicama, Albanija je iznela ideju o stvaranju zone slobodnog kretanja između država članica, takozvanu "Balkansku šengen zonu", po uzoru na pozitivno iskustvo sa korišćenjem ličnih karti kao putnih isprava za putovanje na Kosovo. Isti sporazum se uskoro očekuje i sa Bosnom i Hercegovinom. Sa tim sporazumima, Albanija je omogućila svojim građanima da putuju sa ličnim kartama u sve zemlje koje nisu članice šengen zone, dok je vlada saopštila da će pregovarati o mogućem sporazumu o putovanju sa ličnim kartama sa članicama EU.
Muslimanska stranka u BiH izradiće mapu četiri entiteta
SARAJEVO, Bosna i Hercegovina (BiH) -- Sulejman Tihić, lider bošnjačke Stranke demokratske akcije izjavio je u sredu (4. februara) da je ekspertska komisija spremna da pripremi mapu kojom su predviđene četiri teritorijalne jedinice u BiH. Tihić je izjavio dnevniku Dnevni avaz da će komisija i stranački lideri izraditi mapu u sklopu predloženih ustavnih reformi zasnovanih na sporazumu između njega; lidera Hrvatske demokratske zajednice BiH Dragana Čovića i premijera Republike Srpske (RS) Milorada Dodika koji je na čelu Saveza nezavisnih socijaldemokrata. Reformama je predviđena država četiri entiteta sa tri nivoa vlasti. Međutim, Dodik odbija da učestvuje u tim naporima. On je izjavio Dnevnom avazu da je "jedina mapa BiH koju priznaje ona sa RS, sa teritorijalnim i političkim kapacitetom koji poseduje. Sve drugo su spekulacije. Mi u Banja Luci ne pravimo bilo kakve mape". U međuvremenu u sredu, sud u Brčkom osudio je Muslimane Fikreta Hasanovića i Pana Panića na šestogodišnje zatvorske kazne zbog ratnih zločina počinjenih nad Srbima. Obojica optuženih bili su pripadnici bosansko-muslimanske armije. Prema optužnici, oni su silovali jednu Srpkinju u februaru 1993. godine.
MKSJ osudio bivšeg ministra u vladi Kosova za pokušaj zastrašivanja svedoka
Haški tribunal za ratne zločine u sredu je proglasio krivim bivšeg kosovskog ministra kulture i njegovog pomoćnika za nepoštovanje suda, zato što su pokušali da zaplaše zaštićene svedoke na suđenju bivšem kosovskom premijeru Ramušu Haradinaju. MKSJ je osudio bivšeg kosovskog ministra kulture Astrita Haračiju (levo) i njegovog savetnika Bajruša Morinu za pokušaj zastrašivanja svedoka. Bivši kosovski ministar kulture Astrit Haračija i njegov pomoćnik Bajruš Morina proglašeni su krivim za nepoštovanje suda i izrečene su im zatvorske kazne u trajanju pet i tri meseca, saopštio je u sredu (17. decembar) Međunarodni krivični tribunal za bivšu Jugoslaviju (MKSJ). Obojica su "proglašeni krivim zato što su se svesno i svojevoljno mešali u sprovođenje pravde intervenišući kod svedoka čiji je identitet bio zaštićen", a koji je svedočio na suđenju bivšem kosovskom premijeru Ramušu Haradinaju, navodi se u saopštenju tribunala. U optužnici koju je u januaru podigao glavni tužilac tribunala Serž Bramerc navodi se da je u julu 2007. Haračija rekao Morini da otputuje u zemlju u kojoj boravi taj zaštićeni svedok, nazvan Svedok 2 u sudskim dokumentima, i ubedi ga da ne svedoči. Morina, koji je bio politički savetnik zamenika ministra kulture i honorarni urednik kosovskog dnevnika Bota Sot, poznavao je Svedoka 2 i imao "dva poduža sastanka sa njim". Policija je tajno snimila oba sastanka, navodi se u optužnici. "Sudsko veće je utvrdilo da je dokazima ustanovljeno izvan svake sumnje" da je Haračija "izvršio uticaj" na Morinu, navodi se u saopštenju MKSJ. On je prihvatio ministrovu nadležnost i sledio njegova uputstva da izvrši pritisak na Svedoka 2 rekavši mu da su drugi koji su svedočili protiv Haradinaja kasnije ubijeni. Tužioci su takođe tvrdili da su bivši ministar i suosnivač takozvanog Odbora za odbranu Ramuša Haradinaja autorizovali Morinino putovanje, a ministarstvo kulture je snosilo troškove. Sudije su ukazale da se Morina izvinio Svedoku 2 koji nije popustio pod pritiskom i na kraju je svedočio protiv Haradinaja i dva druga komandanta Oslobodilačke vojske Kosova (OVK). Suđenje je završeno početkom aprila. Haradinaj i drugi optuženi Idriz Balaj oslobođeni su svih optužbi za ratne zločine, dok je trećem optuženom Lahimu Brahimaju izrečena šestogodišnja zatvorska kazna. Predmet protiv Haradinaja i ostalih trenutno je pred Žalbenim većem MKSJ-a.
Albanske stranke negoduju zbog odluke o zastavama u Makedoniji
Odluka suda da se ograniči upotreba albanskih zastava u zajednicama u kojima dominira manjinsko stanovništvo izazvala je proteste. Nedavna odluka Ustavnog suda Makedonije povećala je etničke tenzije u zemlji. U svojoj presudi od 25. oktobra, sud je preduzeo korake za ograničavanje prava albanskih zajednica da ističu albansku zastavu pored makedonske. Dvojica albanskih sudija tog suda odmah su podneli ostavke u znak protesta. Predsednik Ustavnog suda Mahmut Jusufi i sudija Bajram Položani ustvrdili su da je odluka politički motivisana. "Kao predsednik Ustavnog suda Makedonije ja ne mogu da potpišem takvu odluku i zato podnosim ostavku", rekao je Jusufi. Gnev oko tog pitanja podstaknut je očiglednom konfuzijom oko toga šta je sud zapravo odlučio. U prvim izveštajima medija navodilo se da zajednice u kojima dominira manjinsko stanovništvo neće više moći da ističu svoje zastave ispred ili unutar opštinskih zgrada, vladinih prostorija ili na prijemima za domaće i strane državne lidere. Međutim, u zvaničnom objašnjenju objavljenom 30. oktobra sud navodi da to nije sasvim tačno. Sud je saopštio da je ukinuo samo odredbe kojima je albanskoj zajednici dat prioritet u odnosu na druge etničke grupe u zemlji i pozvao vladu da odluči da li bi albanska zastava trebalo da se postavlja ili ne. U saopštenju je takođe ukazano da je zabranjeno postavljati zastave manjina samo u slučajevima kada opštine organizuju međunarodna okupljanja, uključujući sportske događaje. Uprkos pojašnjenju, nema pokazatelja da će spor uskoro utihnuti. Najveća lokalna albanska stranka Demokratska unija za integraciju (DUI) saopštila je da neće prihvatiti presudu i da će blokirati svaki pokušaj uklanjanja zastava. Međutim, Demokratska partija Albanaca, član vladajuće koalicije, kaže da DUI i socijaldemokrate snose krivicu. "Strukturu Ustavnog suda napravili su Socijaldemokratski savez Makedonije i DUI. To je njihov scenario za komplikovanje stvari u Makedoniji i stvaranje haosa i podizanje etničkih tenzija", navela je stranka. Prema rečima jednog analitičara, vlasti ne bi trebalo da žure sa sprovođenjem odluke suda. "Postoje druge odluke Ustavnog suda koje još uvek nisu sprovedene. Zakon bi trebalo izmeniti i uskladiti sa ustavom", rekao je Suad Misini.
EXIT uspešan uprkos kiši i pretnjama
Ovogodišnji muzički festival EXIT, najveći na Balkanu, ugostio je više od 150.000 ljudi i stranih muzičara, uključujući Vajt Strajps (White Stripes), Garbidž (Garbage), Ijana Brauna (Ian Brown) i Andervorld (Underworld). Festival koji je počeo kao deo studentskog protesta protiv režima Slobodana Miloševića, tradicionalno je bio i mesto gde se ukazuje na razne probleme u društvu. Ove godine, međutim, planirana poruka -- odavanje pošte žrtvama masakra u Srebrenici i drugih zločina tokom ratova na Balkanu -- otkazana je zbog pritiska lokalnih vlasti i pretnje bombom. Posetioci posmatraju koncert na bini Balkan Fjužn Stejdž na ovogodišnjem EXIT-u. Najvećem muzičkom festivalu u jugoistočnoj Evropi, održanom od 7. do 10. jula na austrougarskoj Petrovaradinskoj tvrđavi u Novom Sadu, prisustvovalo je više od 150.000 posetilaca, nekoliko stotina izvođača i više od 1.500 akreditovanih novinara iz čitavog sveta, među kojima i izveštači velikih kuća poput BBC-a i MTV-a. Kišovito vreme nije oteralo ljubitelje muzike na desetine hiljada ih je stajalo u blatu i pevalo "Srećan sam samo kada pada kiša (" I 'm Only Happy When it Rains) zajedno sa pevačicom grupe Garbidž Širli Menson. Među izvođačima ovogodišnjeg festivala bili su Vajt Strajps (White Stripes), Andervorld (Underworld), Fetboj Slim (Fatboy Slim), Ijan Braun (Ian Brown), Garbidž (Garbage), Slejer (Slayer), Apokaliptika (Apocalyptica), i di-džejevi kao što su Karl Koks (Carl Cox), Feliks da Hausket (Felix da Housecat) i bivši član Andervorlda Daren Emerson. Posetioci iz čitavog regiona, ali i iz Velike Britanije, Mađarske, Irske i drugih zemalja EU doputovali su u Novi Sad da bi slušali raznovrsnu muzičku ponudu spid metal, rokenrol, džez, bluz, svetsku muziku, tehno, kantri i klasičnu muziku. Na četvorodnevnom festivalu okupilo se na hiljade posetilaca. Bio je to peti zvanični festival EXIT. Međutim, kako objašnjava generalni direktor festivala Bojan Bošković, ideja potiče još od prvih posleratnih demonstracija protiv Slobodana Miloševića 1999. u Srbiji, kada je na desetine hiljada studenata više od 100 dana protestovalo protiv njegovog režima. Prvi "nezvanični EXIT održan je u leto 2000. godine. Trajao je 100 dana i praktično bio uvod u Miloševićev pad. Prvi organizovani EXIT održan je 2001. godine na Petrovaradinskoj tvrđavi, u prisustvu više od 200.000 posetilaca. Od tada ga posećuju svetski poznate zvezde kao što su Masiv Atek (Massive Attack), Triki (Tricky) i Igi Pop (Iggy Pop), kao i najpoznatiji di-džejevi. Znajući njegove korene, nije teško razumeti značenje opisa jednog od ovogodišnjih posetilaca festivala iz Velike Britanije, da je "EXIT manji od Glastonberija, ali sa mnogo više energije. Većina te energije potiče iz rasprava o pitanjima na koja je EXIT uvek ukazivao. Bilo da se radi o kampanji protiv trgovine ljudima ili drogom, ili o pokušaju da se ukinu vize za srpske državljane, festival je tradicionalno slao svoju poruku o važnim društvenim pitanjima. Posetioci iz čitavog regiona, kao i iz Velike Britanije, Irske, Mađarske i drugih zemalja EU prisustvovali su festivalu. Ove godine, međutim, planirana poruka ućutkana je bombaškom pretnjom i političkim pritiskom lokalnih vlasti. Organizatori su planirali tihu komemoraciju za žrtve srebreničkog masakra, posle čega je trebalo da usledi emitovanje pesme Eni Lenoks "Danas sam spasila svet (I Saved the World Today) i deklaracija. "Deset godina kasnije, obećajmo našoj deci i njihovoj deci da se Srebrenica, Bratunac, Vukovar, Oluja, Ahmići, Đakovica i Staro Gacko neće ponoviti. Nikada više, trebalo je da stoji u tekstu saopštenja. Međutim, od njega se odustalo pošto je lokalna policija upozorila da su mogući napadi u slučaju da se sa festivala upute antiratne poruke. Kao da to nije bilo dovoljno, Srpska radikalna stranka, koja je na vlasti u Novom Sadu, raspravljala je o tom pitanju, a njen predsednik Tomislav Nikolić upozorio je da "iduće godine neće biti EXIT-a ukoliko se napravi provokacija pominjanjem Srebrenice. Vajt Strajps su jedna od grupa koje su svirale na EXIT-u. Tenziju je podiglo nekoliko incidenata na početku festivala. Prve večeri, publika je bacala flaše na bosanski bend Dubioza pošto su odsvirali "Ne mogu oprostiti, pesmu o srebreničkom masakru. "Ne radi se samo o sećanju na Srebrenicu, već o sećanju na Srebrenicu među mnoštvom ratnih zločina koji su počinjeni nad Srbima, Hrvatima, Bošnjacima, Albancima i svima drugima. To je trebalo da bude minut za mir i ne želim da ono što radimo sada bude ispolitizovano, rekao je Bošković. Organizatori su na kraju odlučili da moraju da osiguraju bezbednost koncerata i spreče da se dogodi neki ozbiljniji incident. Uprkos ratu rečima oko planirane komemoracije, gradonačelnica Novog sada Maja Gojković, inače članica Srpske radikalne stranke, pojavila se na Petrovaradinu prvog dana festivala i nasmejana se fotografisala sa posetiocima. Lokalna vlast Novog Sada finansijski je podržala festival, baš kao i savezna vlast. Ostaje nada da će budući festivali, osim dobre muzike, ponuditi mesto na kome će biti ukazivano na važna društvena i druga pitanja.
Izveštaj o napretku Kosova izazvao političku borbu
Da li je najnovija procena EK dokaz napretka ili pokazatelj neuspeha? Muhamet Brajšori za Southeast European Times iz Prištine -- 15.11.2010. EU je 9. novembra objavila svoj godišnji izveštaj o Kosovu, u kojem se pominju politički i ekonomski izazovi zemlje. Građani Kosova pričali su o izveštaju Evropske komisije o napretku zemlje nedeljama pre nego što je zvanično objavljen 9. novembra. Verzija izveštaja našla je svoj put do medija, a vlada je još pre nekoliko meseci saopštila da će on biti pozitivan. U stvarnosti, izveštaj EK sadrži i dobre i loše vesti. Utvrđeno je da je Kosovo ostvarilo značajan napredak u usvajanju zakona protiv korupcije, ali da je implementacija i dalje vrlo slaba. Kada je u pitanju ekonomija, EK je rekla da je globalna finansijska kriza imala relativno mali uticaj na Kosovo. Međutim, to je slaba uteha za zemlju sa stopom nezaposlenosti od 45 odsto. Na novčane doznake, važan finansijski izvor za mnoge porodice, odrazila se globalna kriza. U slabom obrazovnom sistemu još uvek godišnje diplomira više od 30.000 mladih ljudi, bez stručnosti koja im je potrebna da uspeju. Pravosudni sistem i dalje je na klimavim nogama. Slažući se sa ranijim izveštajem Fridom hausa, EK je takođe rekla da mora da se uradi više na polju garantovanja slobode medija. "Ako čitamo izveštaj vidimo da je jezik pozitivniji nego prošle godine i da se u njemu reflektuje napredak Kosova", izjavio je ministar evropske integracije Besim Bećaj. "U izveštaju se jasno zaključuje da je Kosovo pokazalo snažan napredak u decentralizaciji i saradnji sa EULEKS-om." Špend Ahmeti, iz nedavno osnovane stranke Novi duh (FER), ima potpuno drugačije mišljenje. "Izveštaj pokazuje da na Kosovu ne vidimo napredak. On pokazuje da vlada nije uspela reši izazove iz Izveštaja o napretku iz 2009. godine." Ako izveštaj uključuje optimističniji jezik, to je zato što EK nije želela da bude korišten kao oružje u političkoj kampanji, tvrdi Muhamet Mustafa iz Alijanse za novo Kosovo (ANK). "Nemamo održiv napredak", rekao je Mustafa. "U ovom izveštaju su suštinska dva poglavlja, koja su takođe pomenuta prošle godine, a to su ekonomija i korupcija, u pogledu kojih je ovaj izveštaj vrlo kritičan." "Tačno je da vidimo izbalansiran jezik, ali oni su pokušali da ne dozvole da izveštaj bude zloupotrebljen tokom izbora", dodao je on. Korupcija ubija Kosovo, kaže Naim Rustemi iz Alijanse za budućnost Kosova (ABK), ukazujući da je EK "46 puta pomenula" to pitanje. Procena iz Brisela je najnoviji u nizu izveštaja -- od Fridom hausa, preko Svetske banke, do Transparensi Internešenela -- u kojem se ukazuje na ozbiljne probleme te najnovije države u Evropi. "Izveštaj pokazuje stvarnu situaciju na Kosovu", rekao je Berat Maćastena iz Kosovskog instituta za svetsku poloitiku za SETimes. "Vlada bi volela da je dobila pozitivniji izveštaj, ali on ne treba da posluži kao sredstvo u političkoj borbi. Umesto toga, trebalo bi ga iskoristiti za rešavanje izazova i rad na unapređivanju onih oblasti koje su kritikovane." "Moramo da budemo realni u pogledu rešavanja izazova", rekao je Maćastena, dodajući da je borba protiv organizovanog kriminala poremećena nedostatkom kontrole nad severnim Kosovom. Ekonomija, rekao je on, mora da se unapredi kroz investicije. "I poslovna zajednica i vlada treba da rade na poboljšanju zakona", zaključio je on.
Bosna i Hercegovina upozorena da je potrebno završiti ključne reforme
Jačanje centralnih institucija i reforme u sektoru odbrane su od presudnog značaja za težnje Bosne i Hercegovine u pogledu pridruživanja transatlantskim strukturama, upozorili su najviši međunarodni zvaničnici. Bosna i Hercegovina (BiH) mora da završi sprovođenje ključnih reformi, uključujući i sektor odbrane, ako želi da krene putem integracije u NATO i EU, poručili su međunarodni zvaničnici. Oni su upozorili da bi propustanje šanse da se deluje brzo moglo da pokvari međunarodni imidž zemlje i dovede је do izolacije, siromaštva i stagnacije. "Sledećih nekoliko dana, čak i sati, biće od presudnog značaja za budućnost BiH", ukazuje se u poruci Kancelarije visokog predstavnika objavljenoj u sredu (24. septembra) i dodaje da najviši međunarodni predstavnik u BiH, Pedi Ešdaun, "snažno veruje da članstvo u PfP, a zatim u NATO-u, nudi najbolju garanciju BiH za dugoročan mir i stabilnost". "Oči Evrope i sveta sada su uprte u BiH čiji bi lideri trebalo da odluče da li će iskoristiti priliku da načine istorijski korak ka NATO-u i evropskim bezbednosnim strukturama", navodi se u poruci. U EU je u toku izrada studije izvodljivosti kojom se utvrđuje spremnost BiH za otvaranje pregovora o sporazumu o stabilizaciji i pridruživanju sa Unijom, koji predstavlja prvi korak ka mogućem članstvu. Planirano je da se ambasadori EU u sredu sastanu sa članovima tročlanog predsedništva BiH i apeluju na njih da nastave sa sprovođenjem reformi u sektoru odbrane. Visoki predstavnik EU za spoljnu politiku i bezbednost Havijer Solana izjavio je da je jačanje centralnih institucija od presudnog značaja kada su u pitanju izgledi BiH za pridruživanje Uniji. "Evropa će pažljivo posmatrati BiH ove jeseni", rekao je Solana u intervju sarajevskom dnevniku Dnevni avaz, prenosi Agencija Frans Pres. "Ako izaberete reforme, vrata EU biće otvorena. Ako odbacite reforme, suočićete se sa opasnošću da BiH bude izostavljena iz evropske porodice, u stagnaciji i siromaštvu", istakao je Solana. Izražavajući veliku zabrinutost oko mogućeg neuspeha razgovora političkih snaga u BiH o reformama u sektoru odbrane, Solana je upozorio "da će u tom slučaju reputacija BiH biti opasno i ozbiljno ugrožena". Cilj reformi je da se vojske dva entiteta u BiH stave pod državnu kontrolu, uspostavljanjem centralnog odbrambenog i komandnog štaba. Predviđene mere uključuju formiranje ministarstva odbrane na nivou države i generalštaba na čijem čelu će biti jedan ministar i jedan načelnik. Parlament BiH dobio bi isključivo ovlašćenje da uvodi vanredno i ratno stanje. Prvi put od okončanja rata u BiH 1992-1995, vojnici dve vojske u zemlji nosili bi iste uniforme i polagali istu zakletvu pod jednim grbom, zastavom i himnom. Ranije ove nedelje Ešdaun i komandant SFOR-a, general pukovnik Vilijem Vord ukazali su da je reforma sektora odbrane ključni uslov za pristupanje BiH programu NATO-a Partnerstvo za mir ove godine, što predstavlja prvi korak ka pridruživanju Alijansi. Prema izveštaju Komisije za reformu odbrane u BiH to bi se moglo dogoditi 2007. godine. Vladajuća muslimanska Stranka demokratske akcije protivi se reformama, tvrdeći da se njima ne planira ujedinjenje dve entitetske vojske. U međuvremenu, delegacija NATO-a trebalo bi u četvrtak da doputuje u BiH kako bi se informisala o procesu reforme odbrane. Savet za implementaciju mira takođe bi trebalo da održi dvodnevni sastanak na kojem će -- prema Ešdaunovim rečima -- "proceniti da li su politički lideri u BiH spremni da pokažu političku zrelost i državničku mudrost i podrže reforme neophodne kako bi se ova zemlja povela u pravcu transatlantskih struktura".
Svađa oko piramide u Tirani
Albanska vlada se sprema da sagradi novu zgradu parlamenta na mestu stare "piramide". Jonilda Koči za Southeast European Times iz Tirane 3.8.2011. Zgrada u Tirani, poznata kao piramida se nalazi u centru debate. Iako je bila sedište raznih kulturnih i komercijalnih aktivnosti od 1990. godine, takozvanu "piramidu", zvanično Međunarodni kulturni centar u Tirani, zameniće novi parlamentarni kompleks za 100. godišnjicu nezavisnosti Albanije. Oni koji se zalažu za to da novi objekat nikne na mestu piramide kao razlog navode činjenicu da je svojevremeno bila i muzej u čast pokojnog staljinističkog diktatora Envera Hodže. "Ne možemo da čuvamo zgradu koja čuva diktatorov duh", kaže poslanik Demokratske partije Enkelejd Alibeaj. Inicijativa je izazvala žučne rasprave i hiljade građana potpisalo je peticije tražeći od vlasti da zaustavi rušenje. "Piramida nije vlasništvo Envera Hodže. Svi Albanci su radili za tu piramidu, uključujući i moju malenkost", rekao je dobro poznati albanski arhitekta Maks Velo. U poslednjih dvadeset godina u piramidi je održano nekoliko komercijalnih i sajmova knjiga, a danas se tu nalaze kancelarije i studio privatne nacionalne televizije Top čenel. Više albanskih arhitekata čvrsto se usprotivilo rušenju piramide, ne zbog njenog kulturnog nasleđa, već zbog toga što kažu da se građevina lako može preurediti da postane parlamentarni kompleks. Jedan od arhitekata se slaže s tim i pokrenuo je jedan broj povezanih projekata. "Ne mogu da verujem da objekat koji toliko vredi u finansijskom i istorijskom smislu može da bude srušen. Radi se o jednoj od najpoznatijih zgrada u Albaniji", kaže arhitekta Vladimir Bregu. Aktivisti koji podržavaju piramidu su mladi ljudi, koji se ne sećaju da je nekada bila korišćena kao muzej Envera Hodže. Aktivista pokreta Mjaft Aldo Merkoci kaže za SETimes da je piramida bila javno mesto na kome su građani, a posebno omladina, negovali svoje interesovanje za umetnost, kulturu i muziku. "Za mlade ljude rušenje piramide značilo bi gubitak jednog veoma važnog javnog prostora." "To je dokaz nesposobnosti i korupcije državne uprave i albanske vlade", kaže za SETimes izdavač Ardijan Klosi. "Ne radi se ovde o tome da jedna politička opcija kaže da piramidu ne bi trebalo rušiti, a druga da treba. Ovde imamo građane koji pitaju: Da li čujete naš glas?" kaže za SETimes bivši zamenik gradonačelnika Tirane Artan Lame.
Crna Gora dobija status kandidata za prijem u EU
BRISEL, Belgija -- Lideri EU odlučili su u petak (17. decembra) da zvanično ponude Crnoj Gori status kandidata za prijem u EU. Evropska komisija (EK) preporučila je početkom novembra da se to učini, ali je istovremeno navela neke ključne oblasti kojima je potrebno posvetiti pažnju na putu ka punopravnom članstvu u EU. Među njima su jačanje vladavine zakona, reforma pravosuđa i izbornog sistema i hvatanje u koštac sa organizovanim kriminalom i korupcijom. Ta vest u petak povećala je špekulacije da bi premijer Milo Đukanović mogao uskoro da se povuče. Mediji javljaju da je on čekao da zemlja dobije status kandidata pre nego što podnese ostavku, verovatno već ovog meseca, a mogao bi da ga nasledi ministar finansija Igor Lukšić.
Direktor INE uhapšen u sklopu istrage podmićivanja
ZAGREB, Hrvatska -- Policija je u petak (25. mart) uhapsila Bojana Milkovića, izvršnog direktora hrvatske državne energetske kompanije INA, na osnovu sumnje da je primao mito. Pretreseni su njegova kancelarija i stan u Zagrebu.
