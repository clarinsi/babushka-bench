Hrvatska pozvana da ubrza reforme potrebne za ulazak u EU
Hrvatska mora da u sledeća tri meseca ubrza reforme koje zahteva EU, ako želi da ostane na putu za ulazak u članstvo, kako se predviđa, 2010. godine, naglasio je komesar EU za proširenje Oli Ren u utorak. "Predstoji veliki posao, u oblasti reforme pravosuđa i državne uprave na primer, kao i borbi protiv korupcije", rekao je komesar EU za proširenje Oli Ren. Sledeća tri meseca biće od presudnog značaja za kandidaturu Hrvatske da postane 28. članica EU, kako se ta zemlja nada, 2010. godine, naglasio je jedan visoki zvaničnik Evropske komisije (EK) u utorak (8. aprila) i pozvao Zagreb da ubrza reforme. "Hrvatska ima dobre izglede za napredak, ali joj istovremeno predstoji puno posla, u oblasti reforme pravosuđa i državne uprave na primer, kao i borbi protiv korupcije", rekao je komesar EU za proširenje Oli Ren posle razgovora sa hrvatskim šefom diplomatije Gordanom Jandrokovićem. "Neophodno je da se to uradi do juna, zato što u protivnom tehnički raspored postaje gotovo nemoguć." Evropska komisija saopštila je da želi da okonča pregovore o ulasku sa Hrvatskom do jeseni 2009, što bi toj zemlji omogućilo da postane član EU sledeće godine. Pregovori su počeli u oktobru 2005, a u međuvremenu je otvoreno 16 od 35 poglavlja, od kojih su dva privremeno zatvorena. Vinsent Deger, predstavnik EK u Zagrebu izjavio je u utorak da bi do kraja ove godine moglo biti zatvoreno 14 oblasti o kojima se trenutno vode razgovori. Prema njegovim rečima, ovog meseca će verovatno biti otvorena dva nova poglavlja, a zatim još nekoliko kada Francuska preuzme predsedavanje Predsedništvom EU 1. jula. "Sve u svemu, pregovori o pristupu sa Hrvatskom idu dobro", rekao je Ren i izrazio nadu da će Zagreb preduzeti neophodne korake tako da razgovori o nekim od najtežih poglavlja budu započeti u junu. Komesar je takođe čestitao Hrvatskoj na prošlonedeljnom pozivu za ulazak u NATO. Pored toga, Ren je istakao da, pošto je spor između Hrvatske i Slovenije oko prekograničnog saobraćaja rešen, nema više razloga za odlaganje pregovora o ribarenju i spoljnoj politici. Jandroković je rekao novinarima u Briselu da će njegova zemlja učiniti sve da ispuni postavljene ciljeve i da bude spremna da o njima predstavi pregovaračku poziciju Zagreba do juna. "Spremni smo da to uradimo i to ćemo i uraditi", rekao je on. On je u intervjuu u utorak međutim priznao da to neće biti lako i da će zahtevati velike napore. Posle razgovora sa hrvatskim premijerom Ivom Sanaderom prošlog meseca, predsednik EK Žoze Manuel Barozo rekao je da će Komisija najesen predstaviti indikativni raspored za tehničko okončanje pregovora 2009. godine, pod uslovom da Hrvatska ispuni neke uslove. Jandroković je rekao da je, u razgovoru sa Renom, "posebno istakao spremnost Hrvatske da učini sve što je potrebno radi ispunjenja kriterijuma za punopravno članstvo i postane član EU 2010. godine".
Izaslanik UN-a izjavio da preuranjeno pokretanje novog procesa za Kipar nije preporučljivo
Sada nije trenutak za pokretanje nove runde razgovora o ponovnom ujedinjenju Kipra, izjavio je u sredu visoki zvaničnik UN-a, ukazujući na nepovoljne uslove za pregovore. Podsekretar UN-a za politička pitanja Kieran Prendergast (levo) rukuje se sa liderom kiparskih Turaka Mehmetom Alijem Talatom tokom posete podeljenom ostrvu. Visoki zvaničnik UN-a rekao je u sredu (22. juna) Savetu bezbednosti da, iako i kiparski Grci i kiparski Turci žele rešenje kojim će se okončati podela Kipra, ne može preporučiti novu rundu razgovora. "Preuranjeno pokretanje intenzivnog novog procesa ne bi bilo preporučljivo", rekao je podsekretar UN-a za politička pitanja Kieran Prendergast informišući Savet bezbednosti o svojim posetama Kipru, Grčkoj i Turskoj ranije ovog meseca. "Ništa pozitivno ne bi doneli novi pokušaji koji bi se završili, kao što su se završila prethodna dva, velikim neuspehom, ili frustrirajućim zastojem." Poslednja međunarodna nastojanja za ujedinjenje Kipra propala su u aprilu prošle godine, kada su kiparski Grci u velikom broju odbacili UN-ov plan rešenja. Mada je većina kiparskih Turaka podržala predloženi sporazum, samo je međunarodno priznati deo mediteranskog ostrva pod kontrolom kiparskih Grka na kraju ušao u EU 1. maja 2004. godine. Prendergast je primetio da je nakon toga bilo pozitivnih kretanja, uključujući "srdačne kontakte" koje su održavali političari kiparskih Grka i kiparskih Turaka u pokušaju da unaprede međusobno razumevanje. "Postoje korisni kontakti i na drugim nivoima, da li među ekspertima o određenim temama, ili među običnim ljudima sada kada mogu da prelaze na drugu stranu", dodao je Prendergast. Sa druge strane, dodao je on, čini se da postoji velika razlika između izraženih stavova dve strane, a i uzajamno poverenje je slabo. Mada sve strane govore da žele rešenje, nedostaju preduslovi za postizanje dogovora, rekao je on. "Ljudi sa strane mogu da pomognu, ali zainteresovane strane moraju da prikupe viziju, hrabrost i političku volju neophodnu za postizanje sporazuma, sa svime što to podrazumeva, putem kompromisa", rekao je Prendergast. "Lideri moraju da vode, a ne samo da prate svoje pristalice." Predsednik kiparskih Grka Tasos Papadopulos smatra da je planom koji je prošle godine finalizovao generalni sekretar UN-a Kofi Anan strani kiparskih Turaka i Turskoj dato "skoro sve što su hteli, više nego što im je bilo potrebno i više nego što je pravedno", rekao je Prendergast u obraćanju Savetu. Predsednik kiparskih Turaka Mehmet Ali Talat je u međuvremenu izjavio da će njegova strana biti "spremna da razmotri manje izmene u parametrima plana, ali veruje da je veoma važno imati jasnu i konačnu listu zahteva strane kiparskih Grka", ukazao je izaslanik UN-a. Talat je takođe izrazio razočarenje što Savet bezbednosti nije reagovao na Ananov pozitivan izveštaj od 28. maja prošle godine i ublažio ograničenja koja su uvedena kiparskim Turcima. Anan je ukazao da namerava da se kreće "veoma pažljivo" u potrazi za rešenjem, s obzirom na situaciju.
Drevni termalni grad u Turskoj biće potopljen
Arheolozi, aktivisti za zaštitu životne sredine i međunarodne nevladine organizacije udružuju snage kako bi pokušali da pronađu način da spasu arheološku lokaciju staru 1.800 godina, koja bi trebalo da bude potopljen u novembru ove godine vodom sa nove brane. Grad Alianoi star 1.800 godina biće potopljen u novembru vodom sa brane Jortanli. Najstariji drevni termalni grad na svetu, Alianoi, biće potopljen kada brana Jortanli počne sa radom u novembru ove godine. Grad, koji se nalazi u samom centru planiranog akumulacionog jezera, biće prekriven sa oko 17 metara vode. Ako ne bude pronađeno drugo rešenje, Turska bi mogla da izgubi značajnu istorijsku lokaciju. Da bi pomogli da se očuva grad star 1.800 godina, aktivisti za zaštitu životne sredine i drugi volonteri formirali su grupu Inicijativa Alianoi, uz slogan "Ne dozvolite da se Alianoi potopi". "Istorija duga 2.000 godina žrtvuje se za projekat starosti 50 do 60 godina. Ne kažemo da branu ne treba izgraditi, ali projekat bi trebalo da se modifikuje na način kojim će se sprečiti uništavanje Alianoia", rekao je portparol grupe Arif Ali Cangi. Grupa je dobila podršku EU, koja je nedavno odlučila da finansijski pomogne nastojanja u Alianoiu usmerena na očuvanje grada, u okviru svog programa "Kultura 2000". Panevropska federacija za nasleđe -- neprofitna organizacija koja okuplja više od 200 nevladinih organizacija -- pridružila se Evropskom savetu i UNESKO-u i uputila pismo turskom ministru inostranih poslova Abdulahu Gulu, tražeći pomoć u spasavanju Alianoia i njegovih rimskih kupatila. Međutim, od kada je turska vlada izrazila svoju čvrstu nameru da otvori branu prema predviđenom planu, arheolozi su pokrenuli veliku inicijativu za spasavanje artifakata otkrivenih na toj lokaciji pre nego što se ona potopi. Od 1994. godine otkriveni su brojni delovi skulptura, komadi keramike, pronađeni metali i stakleni artifakti, koji datiraju iz rimskog pa sve do vizantijskog perioda. Državna agencija za vode (DSI) iznela je plan za tu lokaciju, predlažući da se drevni objekti uviju u glinu kako se ne bi oštetili pod vodom. Arheolozi kažu da bi se time samo nanela dodatna šteta. Drugi pristup koji se razmatra je premeštanje objekata sa termalnim izvorima na drugu lokaciju. Seljani iz te oblasti, od kojih mnogi zarađuju za život od poljoprivrede, pomešano reaguju na sve to. Branom će se obezbediti voda neophodna za navodnjavanje. Međutim, potapanjem Alianoia takođe će se uništiti deo turskog kulturnog nasleđa, kao i potencijal za privlačenje turista. Alianoi je kroz istoriju bio poznat kao "rodna zemlja boga zdravlja Asklepiona". Osnovan u helensko doba, grad je stekao ugled u 2. veku pod vladavinom rimskog imperatora Hadrijana. Preko 15 godina grad je uživao reputaciju odličnog lekovitog centra, sa izvorskim vodama i lekovitom prosečnom temperaturom od 45 do 55 stepeni Celzijusa. U nedavnim iskopavanjima otkrivene su dve ukrašene kapije, ulice sa neverovatno čistim mermernim kamenom, prodavnice, kuće sa perfektno zaštićenim mozaicima, veliki trgovi, javne fontane i insule -- mesta za odmor posle kupanja. Poslednja otkrića bila su među najperfektnije zaštićenim ikada pronađenim na nekoj arheološkoj lokaciji, zato što su bila prekrivena nanesenom zemljom.
Makedonija sa manjinskom vladom do samita NATO-a
Manje od mesec dana uoči sastanka lidera NATO-a u Bukureštu, parlamentarne stranke složile su se da podrže premijera Nikolu Gruevskog. Međutim, nova kriza izbila je u ponedeljak kada su članovi Demokratske partije Albanaca zapretili bojkotom. Premijer Nikola Gruevski stiže na hitan sastanak sa liderima najvećih političkih stranaka u Skoplju. Glavne makedonske političke stranke složile su se u subotu (15. marta) da bi premijer Nikola Gruevski trebalo da vodi manjinsku vladu do samita NATO-a u Bukureštu koji počinje 2. aprila. Međutim, u ponedeljak je izbio novi sukob kada su članovi Demokratske partije Albanaca (DPA) zapretili bojkotom vladinih institucija. DPA je napustila vladajuću koaliciju prošle nedelje, ukazujući da je Gruevski odbio zahteve stranke. Međutim, sve makedonske parlamentarne stranke -- uključujući DPA -- složile su se u subotu da bi sadašnja administracija trebalo da nastavi sa radom, s obzirom na kritičnu situaciju sa kojom se Makedonija suočava u vezi sa svojim nastojanjima za članstvo u NATO-u. Ta nastojanja su u opasnosti zbog tekućeg spora oko imena sa Grčkom, koja je članica Alijase. Atina je rekla da će iskoristiti svoje pravo veta da spreči da se Makedoniji uruči poziv za članstvo, osim ako se do samita ne pronađe prihvatljiva formula. Vlada Gruevskog suočava se još jednom rundom pregovora ove nedelje u Beču, gde se specijalni izaslanik UN-a Metju Nimic sastaje sa pregovaračima obe strane. "U naredne dve ili tri nedelje funkcionisaćemo kao manjinska vlada, sa širokom političkom podrškom, i nadamo se da će takvi odnosi biti demonstrirani u parlamentu", izjavio je u subotu ministar inostranih poslova Antonio Milošoski. Jani Makraduli, potpredsednik najveće opozicione partije -- Socijaldemokratskog saveza Makedonije (SDSM) -- izjavio je da će kao odgovorna stranka SDSM podržati vladu do aprila. DPA je prošle nedelje raskinula sa vladajućom koalicijom zašto što nije dobila podršku za neke od svojih predloga, uključujući širu upotrebu albanskog jezika i zastave i veće beneficije za etničke Albance, veterane sukoba iz 2001. godine. DPA takođe želi da Makedonija prizna novu nezavisnu državu Kosovo. Uprkos povlačenju, stranka se prvobitno složila da podrži manjinsku vladu. Međutim, njen ključni član, potpredsednik vlade Imer Aliju, izjavio je u ponedeljak da DPA ne može dalje da radi sa Gruevskim. On je rekao da će tražiti od rukovodstva stranke da objavi saopštenje u kojem se etnički Albanci pozivaju na povlačenje iz vladinih institucija. Izjava Alijua je izgleda bila isprovocirana intervjuom koji je Gruevski dao tokom vikenda, a u kojem je sugerisao da DPA radi u ime stranih interesa. Čak i sa bojkotom DPA, administracija Gruevskog još uvek će biti u mogućnosti da funkcioniše, s obzirom da i dalje ima dovoljnu parlamentarnu podršku. Predsednik Branko Crvenkovski, član SDSM-a, rekao je da su, s obzirom da je ostalo samo 20 dana do aprilskog samita, razgovori sa Grčkom u "najdelikatnijoj fazi". On je takođe signalizirao da postoji prostor za potencijalni kompromis. "Ako se pronađe formulacija sa dodatnim terminom ili pridevom -- koji neće značiti uništavanje nacionalnog identiteta, nego dodatni opis našeg državnog uređenja -- mislim da možemo ostvariti ciljeve obe zemlje", rekao je predsednik. Njegova izjava očigledno odstupa od prethodnog stava Makedonije, prema kojem je svaka modifikacija imena zemlje bila isključena.
Visoki zvaničnik poginuo u bombaškom napadu na grčko ministarstvo bezbednosti
Šef obezbeđenja grčkog ministra javnog reda Mikalisa Krisohoidesa poginuo je u četvrtak uveče kada je pokušao da otvori paket adresiran na ministra, za koji se ispostavilo da je eksplozivna pošiljka. Doktor ulazi u sedište policije i Ministarstva civilne zaštite u Atini, nakon što je jedna osoba poginula u tom objektu u eksploziji bombe u četvrtak (24. juna). Pošiljka sa bombom, zamaskirana kao poklon, eksplodirala je u grčkom ministarstvu za zaštitu građana u četvrtak (24. juna) uveče i usmrtila visokog saradnika ministra. Eksplozija se dogodila neposredno posle 8 sati uveče, nekoliko metara od kancelarije ministra javnog reda Mikalisa Krisohoidesa, na sedmom spratu te dobro obezbeđene zgrade u Atini. Policija je saopštila da je naprava eksplodirala kada je šef ličnog obezbeđenja ministra Jorgos Vasilakis, 50-godišnji policajac, pokušao da otvori paket koji je izgledao kao kutija sa slatkišima. "To je bio uvijeni paket koji je eksplodirao u rukama saradnika ministra, kada ga je on očigledno podigao i pokušao da otvori", objasnio je portparol policije Tanasis Kokalakis. "Čuli smo jak prasak; bilo je puno dima i štete." Zvaničnici ministarstva odmah su evakuisani, a policija je blokirala zgradu. Krisohoides, koji nije povređen, rekao je da je paket bio njemu namenjen. Vidno uznemiren i potresen Vasilakisovom smrću, on je obećao da će se oni koji stoje iza napada suočiti sa pravdom. "Izgubio sam prijatelja, dragocenog saradnika i oca dvoje dece", rekao je Krisohoides novinarima ispred svog ministarstva samo nekoliko minuta posle eksplozije. "Ove kukavičke ubice biće privedene pravdi", dodao je on, naglašavajući da takvi incidenti neće odvratiti policiju od napora "da štiti naše građane, naselja i gradove". Niko nije odmah preuzeo odgovornost. U izjavi BBC-u, grčki ekspert za terorizam Atanasios Drugas uperio je prstom na Revolucionarnu borbu, najnasilniju militantnu grupu u zemlji, koja je na listama terorista i u EU i u SAD, kao na mogućeg počinioca bombaškog napada. Policija je ranije ove godine uhapsila navodnog vođu i pet drugih pripadnika te organizacije. Drugas smatra da je cilj napada od četvrtka bio da se pokaže da ta grupa nije poražena. Osuđujući to kao "teroristički napad", premijer Jorgos Papandreu izrazio je saučešće porodici Vasilakis, obećavajući da njegova vlada neće dozvoliti radikalnim militantima da ostvaruju svoje ciljeve ili da terorizuju Grke. "U periodu kada zemlja i naš narod vode svakodnevnu borbu za izlazak iz krize, kukavičke ubice žele da zadaju udarac norlmalnosti i našoj demokratiji", rekao je on u četvrtak uveče. Vlasti koje istražuju bombaški napad rade na tome da ustanove da li je bomba ministarstvu bila isporučena lično ili poštom.
Kultura i sport: Bugarsko tračansko blago na turneji
Zlatni i srebrni predmeti iz drevne Trakije biće izloženi u Francuskoj, Švajcarskoj i Japanu. Takođe u pregledu vesti iz kuluture i sporta: Hrvatica Janica Kostelić propustiće ovogodišnju sezonu Svetskog kupa. Drevno tračansko blago otkriveno u Bugarskoj krenuće 14. oktobra na turneju po inostranstvu, uzastopnim izložbama u Francuskoj, Švajcarskoj i Japanu. Prema rečima zamenika ministra kulture Ine Kileve, izložba će uključivati oko 100 zlatnih i srebrnih antičkih predmeta iz riznica Rogozen, Borovo, Letnica i Panagjurišta, kao i predmete pronađene poslednjih godina. Jedna od najboljih svetskih skijašica, Hrvatica Janica Kostelić, propustiće zbog povrede celu sezonu Svetskog skupa 2006-2007. Dvadesetčetvorogodišnja braniteljka titule šampiona Svetskog kupa i četvorostruka olimpijska šampionka izjavila je da joj potrebna pauza zbog problema sa leđima i kolenom. Srpski teniser Novak Đoković osvojio je svoj drugi ATP trofej ove godine, pobedivši Austrijanca Jirgena Melcera 4-6, 6-3, 6-2 u finalu turnira Open de Mosel koji je igran u Mecu, u Francuskoj. Drugi srpski teniser, Janko Tipsarević, osvojio je turnir u belgijskom gradu Monsu. Tipsarević je u finalu pobedio Britanca Aleksa Bogdanovića 6-4, 1-6, 6-2. Sto četrnaest godina od rođenja jednog od najvećih balkanskih pisaca, dobitnika Nobelove nagrade Ive Andrića, obeleženo je u ponedeljak (9. oktobar) u njegovom rodnom gradu Travniku, u Bosni i Hercegovini, književnom raspravom i javnim čitanjem delova iz njegovih knjiga. Manifestaciju je organizovao Muzej Travnika. Holivudski glumac Džon Kjuzak ove nedelje će, kako se očekuje, doputovati u Bugarsku na snimanje novog filma "War Inc". Kjuzak će igrati emotivnog plaćenog ubicu u filmu, u kojem pored njega glumi i tinejdžerska zvezda Hilari Daf. Izložba koja naglašava hrvatsko-slovenačke kulturne veze otvorena je u Nacionalnoj biblioteci Josip Stipanov u Zagrebu. Na izložbi pod nazivom "Kreatori dve kulture" predstavljena su dokumenta: rukopisi, magazini, knjige i mape koji datiraju iz srednjeg veka, što pokazuje dugotrajnu saradnju između dva suseda. Izložba će u Zagrebu biti otvorena do 4. novembra, a potom se seli u Ljubljanu. Izložba radova mlade makedonske slikarke Borjane Božinovske otvorena je u galeriji Čedomir Krstić u Pirotu, u Srbiji. Dela Božinovske inspirisana religijom rađena su u tehnici sličnoj ikonografiji.
Drugi krug predsedničkih izbora u Rumuniji u senci niskih udaraca u predizbornoj kampanji
Predsedničke izbore, koji ulaze u drugi krug ovog vikenda, obeležili su niski udarci
Izborni plakati u Bukureštu. Aktuelni predsednik Trajan Basesku i bivši šef diplomatije, socijaldemokrata Mirča Džoana, izlaze jedan drugom na megdan u nedelju (6. decembra) u drugom krugu predsedničkih izbora. Kampanju su obeležile ružne stvari prošle nedelje, kada su iz protivničkih tabora krenuli lični napadi. Kontroverza je krenula pošto je emitovan snimak koji navodno prikazuje Baseskog kako udara dete za vreme jednog mitinga 2004. godine. Na snimku se vidi predsednik kako se naginje preko bine, na kojoj se obraćao skupu u gradu Plojesti tokom kampanje za lokalne izbore pre pet godina, da bi saslušao ženu koja traži pomoć. Jedno dete im se približilo i, u jednom trenutku tokom razgovora, Basesku navodno udara dečaka jako u bradu. Predsednik je zatražio od Nacionalnog instituta za krivično veštačenje da analizira snimak i odredi da li je autentičan. Ta ustanova objavila je saopštenje u kome kaže da je svoje nalaze podnela predsedništvu. "Sporni snimak sadrži elemente kompjuterske montaže; nije ni autentičan, niti je vešto napravljena kopija od autentičnog snimka", rekao je Basesku, predstavljajući zaključak na 18 stranica. Basesku je tužio novine koje su prve objavile fotografije navodnog incidenta, kao i Dinua Patricijua, biznismena koji je rekao da je prisustvovao tom događaju. U odgovoru na napade koji su zbog toga usledili od strane bivšeg komunističkog disidenta i pesnika Mirčee Dinesku, predsednikova supruga Marija Basesku, koja se do sada držala po strani i u senci, objavila je otvoreno pismo u kome odbacuje tvrdnje da ju je muž tukao. "Danas prekidam ćutnju jer je ono što danas govore mediji i ljudi koji iza njih stoje za mene neprihvatljivo." Asocijacija Pro Demokratija (APD), jedna od vodećih rumunskih nevladinih organizacija koja se bori za demokratiju i koja je, između ostalih, nadgledala izbore u Rumuniji, osudila je "manjak etike i profesionalizma koji karakteriše predsedničku predizbornu kampanju". "U tom kontekstu, APD poslednji put poziva na normalnost i integritet izborne takmace, koji su izgleda zaboravili da cilj ne opravdava uvek sredstva", piše u saopštenju. "Prljavi predizborni napadi dostigli su do sada nezabeleženi nivo. Pozitivne teme kampanje su sve prekrivene blatom takvih napada", izjavio je politički urednik rumunskog lista Evenimentul Zilei za SETimes. "Cilj tih napada na ličnost je da se pokrenu emocije kod izbornog tela: da se glasači protivnika navedu da ne izađu na glasanje ili da se privuku novi glasači koji su besni zbog takvih 'otkrića'", dodao je on. Prema anketi INSOMAR objavljenoj u utorak, Džoana ima podršku 54 % birača, a Basesku 46 %.
Roan počinje misiju utvrđivanja činjenica u Prištini i Beogradu
S obzirom da se ovog meseca očekuje još jedna runda razgovora o zaštiti kulturnih i verskih spomenika, zamenik specijalnog izaslanika UN-a Albert Roan pokušava da pomiri stavove Beograda i Prištine o tom i drugim pitanjima. Albert Roan, zamenik specijalnog izaslanika UN-a za proces utvrđivanja statusa Kosova, sastao se u četvrtak (6. jula) u Prištini sa predsednikom Kosova Fatmirom Sejdiuom. Zamenik specijalnog izaslanika UN-a Albert Roan doputovao je u sredu (5. jula) na Kosovo da razgovara o sedmoj rundi pregovora između Beograda i Prištine koja će se odnositi na kulturno i versko nasleđe. Sledeća runda je prvobitno bila zakazana za 11. jul u Beču, ali je odložena na zahtev Beograda. Roan je u sredu posetio nekoliko srpskih sela na Kosovu i manastir Dečani, gde je razgovarao sa stanovnicima i verskim liderima Srpske pravoslavne crkve. Njegova turneja deo je nastojanja zamenika specijalnog izaslanika da pomiri stavove Beograda i Prištine o zaštićenim zonama za kulturne i verske spomenike, stvaranju srpskih opština i drugim pitanjima. On je sa sobom doneo 12 mapa na kojima su prikazane potencijalne zaštićene zone. Dve strane su se složile oko osnovnih principa vezanih za zaštitu kulturnog i verskog nasleđa, mada se i dalje razlikuju u pogledu mnogih detalja, uključujući i to ko treba da ima nadležnost. Kada je reč o širem pitanju decentralizacije, oni ostaju daleko udaljeni u svojim stavovima. Srpska delegacija pozvala je na uspostavljanje brojnih autonomnih opština povezanih međusobno i sa Beogradom, dok se Priština protivi pokušajima "podele" po etničkim linijama. "Neće biti potpisivanja sporazuma o pitanju kulturnog i verskog nasleđa i o procesu decentralizacije, ali ćemo pokušati da približimo stavove dve strane", rekao je Roan. On je takođe pozvao kosovske lidere da pojačaju svoju posvećenost ispunjavanju standarda koje su odredile UN. "Najvažnija su dva standarda: sloboda kretanja i održivi povratak. Međutim treba da vidimo veću posvećenost tim pitanjima", rekao je on. Roanova poseta dolazi uoči konsultacija specijalnog izaslanika UN-a Martija Ahtisarija sa Savetom bezbednosti sredinom jula, kada će on, kako se očekuje, pozvati delegacije kosovskih Albanaca i Srbije da razmotre budući status Kosova kasnije ovog meseca. Još uvek tehnički deo Srbije, Kosovo je pod upravom UN-a od vazdušne kampanje NATO-a 1999. godine koja je primorala srpske snage da odu iz pokrajine. Albanska većina na Kosovu u ogromnom broju podržava nezavisnost, dok Beograd teži nekom vidu daljeg suvereniteta. Američki ambasador u Beogradu Majkl Polt rekao je ove nedelje da je nezavisnost "jedan od potencijalnih ishoda" i da Srbija neće promeniti gledište međunarodne zajednice ponavljajući da je to neprihvatljivo. Obe strane moraće da naprave ustupke, ukazao je on ponovivši da je stav Vašingtona da rešenje treba da se pronađe do kraja godine. Ni Beograd ni Priština neće moći da postignu sve što hoće, zaključio je Polt.
Grčka poziva na novu mapu puta EU za Tursku i fiksne datume za Zapadni Balkan
Grčka predlaže da EU usvoji novu strategiju za integraciju Turske, kao i davanje kandidatima sa Zapadnog Balkana konkretne datume ulaska u članstvo. Ministar spoljnih poslova Grčke Dimitris Drucas predložio je da 2018. bude ciljni datum za ulazak Zapadnog Balkana u članstvo EU. Evropska Unija trebalo bi da održi samit sa Turskom posle parlamentarnih izbora 2011, kako bi usvojila novu mapu puta za pristupanje te zemlje Uniji, izjavio je šef grčke diplomatije Dimitris Drucas u ponedeljak (22. novembra). "Smatram da je zaista vreme za iskren razgovor sa svim državama članicama, ali i sa Turskom," rekao je grčki šef diplomatije na seminaru koji je organizovao Evropski centar za politiku (European Policy Centre - EPC), sa sedištem u Briselu. "Moramo da ponovo donesemo odluku unutar Evropske Unije o tome kakva su naša očekivanja u pogledu Turske." U mapi puta, o kojoj će se razgovarati sa vladom koja će preuzeti dužnost posle izbora iduće godine, trebalo bi jasno da budu naznačene obaveze Turske i definisati vremenski rok za sprovođenje, kaže Drucas. Nova strategija bi takođe trebalo da utvrdi "konkretan datum za pristupanje Turske EU, pod pretpostavkom, naravno, da države članice i Turska ratifikuju potrebne dokumente," dodao je on. Turska je počela pregovore o članstvu u oktobru 2005, ali je taj proces u međuvremenu išao sporo, u velikoj meri zbog slabog napretka reformi i odbijanja Ankare da otvori svoje luke i aerodrome za saobraćaj sa Kipra, koji je inače član EU. Pored toga, neke uticajne države članice predložile su da se Ankari ponudi "privilegovano partnerstvo" umesto punopravnog članstva, što Drucas osporava. "Ne dovodim u pitanje zabrinutos nekih država članica," kaže Drucas. "Ja samo tražim da im ne bude dozvoljeno da nameste rezultat ili pomere golove usred utakmice. Pravilo kojeg se moramo pridržavati kaže da put prema punopravnom pristupanju mora da ostane otvoren. Perspektiva potencijalnog članstva u EU pokazala se kao veliki podsticaj za demokratske reforme u Turskoj, pa bi tu zemlju trebalo ohrabriti da ostvaruje dalji napredak na tom putu, dodaje on. "Što je evropski proces življi, to će Turska biti demokratičnija," kaže Drucas. Iako se mnogi građani Unije protive eventualnom ulasku u EU te većinski muslimanske zemlje, ti stavovi mogli bi da se promene ako Turska sprovede promene. "Znam da kada se to pitanje bude postavilo evropskim građanima za nekoliko godina, neće se ticati današnje Turske," rekao je Drucas. "Pitanje će se ticati evropske Turske koja poštuje međunarodno pravo i princip dobrosusedskih odnosa. Turska koja štiti verske slobode svih svojih građana i poštuju prava svih manjina koje žive unutar njenih granica. On je, međutim, takođe rekao da se Ankara ne može nadati ulasku u EU sve dok bude držala hiljade turskih vojnika stacioniranih na severu Kipra, kao i da kiparski Grci mogu da nastave da blokiraju proces pridruživanja Turske. Drucas, čija bi zemlja trebalo da preuzme šestomesečno predsedavanje Predsedništvu EU od Litvanije 1. januara 2014, takođe ukazuje na potrebu oživljavanja procesa dalje ekspanzije, uprkos "umoru od proširenja" koje danas osećaju mnoge države članice. Prethodno grčko predsedavanje Uniji u prvoj polovini 2003. završilo se uspešnim samitom posvećenom integraciji zemalja Zapadnog Balkana u usvajanju Solunske deklaracije, koja je predvidela niz mera koje je trebalo da olakšaju taj proces. Sedam godina kasnije, Hrvatska je na putu da se pridruži Uniji kao njena 28. članica do 2012, dok se ostale zemlje regiona koje se nadaju članstvu nalaze u različitim fazama procesa pristupanja. Drucas kaže da će se za vreme predsedavanja 2014. Grčka zalagati za novu Solunsku deklaraciju, određivanjem konkretnih repera za napredak i datuma ulaska za prijem zemalja Zapadnog Balkana u članstvo. Kako prenosi agencija Rojters, on je rekao da bi EU trebalo da razmotri mogućnost da odredi 2018. godinu kao ciljni datum. On je, ipak, naglasio da određivanje datuma ne znači i da će te tada zemlje postati članice ako ne ispune sve uslove. Drucas je takođe rekao da bi, uprkos trenutnim finansijskim problemima, EU trebalo da pronađe potrebna sredstva za pomoć zemljama kandidatima u njihovim reformskim poduhvatima.
Sećanje na Bekima Fehmijua
Jedan od najuglednijih glumaca bivše Jugoslavije oduzeo je sebi život u Beogradu prošlog meseca. Bekim Fehmiju. Bekim Fehmiju bio je jedan od najvećih glumaca bivše Jugoslavije i jedan od nekolicine koji su uspeli da izgrade istaknutu svetsku karijeru. Kosovski Albanac po poreklu, on je prevazilazio kulturne, nacionalne i međunarodne granice. Fehmiju je počinio samoubistvo u svom stanu u Beogradu 15. juna. U izveštajima medija taj čin je povezan sa činjenicom da je dugo bio teško bolestan. Da bi se ispunila glumčeva poslednja želja, njegov pepeo je posut po reci Bistrici, nedaleko od Prizrena, na Kosovu. Njegovi ljubitelji u Prištini i Beogradu odali su poštu Fehmijuu, koji je bio neka vrsta veze između Albanaca i Srba. Milazim Salihu, kinematograf i direktor prištinske kompanije Genci za distribuciju filmova, rekao je za SETimes da Kosovo "najverovatnije u sledećih 200 godina neće dobiti glumca" njegovog kalibra. "On je bio izvanredan glumac, izuzetan čovek, sjajan i odan prijatelj, koji je za sobom ostavio filmove koji će ostati deo istorije evropske i svetske kinematografije", rekao je Salihu. Fehmiju, koji se povukao iz javnog života iz protesta zbog sukoba na Balkanu, bio je spoj između Kosova i drugih delova bivše Jugoslavije, dodao je direktor. "Bekimov rad, zbog vremena u kojem je radio i uloga koje je igrao, pripadali su svim narodima na teritoriji bivše Jugoslavije", rekao je Salihu. Radoslav Zelenović, direktor Jugoslovenske kinoteke u Boegradu, rekao je za SETimes da je Fehmiju pružio "neprocenjiv" doprinos jugoslovenskoj kinematografiji. "Treba razumeti da je u vreme kada je film snimljen Jugoslavija bila iza 'gvozdene zavese', zemlja istočnog bloka. Igrajući Boru u filmu Skupljači perja, Fehmiju je privukao pažnju i postao jedini glumac iz tog dela Evrope koji je ostvario istaknutu međunarodnu karijeru", rekao je Zelenović. U tom filmu, objavljenom 1967, Fehmiju igra Roma Boru, koji zarađuje za život prodajući perje. U jednoj od najčuvenijih scena jugoslovenske kinematografije, pijani Bora sedi u kafani i lomi čaše golim rukama, uz pesmu "Đelem, Đelem". Naslov pesme znači "Putujem" na romskom jeziku. Govoreći na komemoraciji posle Fehmijuove smrti, njegov kolega i bivši srpski ministar kulture Branislav Lečić rekao je da je naučio puno toga od Fehmijua, sa kojim je počeo svoju glumačku karijeru. "Fehmiju je bio najveći Srbin među Albancima i najveći Albanac među Srbima", rekao je Lečić. Fehmiju je sarađivao sa svim poznatim režiserima bivše Jugoslaivje i dobio je brojne glumačke nagrade. On se pojavljivao u filmovima i u drugim evropskim zemljama, posebno u Italiji, gde je postao poznat po TV seriji "Uliks".
Diplomatski dnevnik: Češki ministar inostranih poslova posetio Kosovo
Ministar inostranih poslova Češke Republike Karel Švarcenberg sastao se u ponedeljak sa predsednikom Kosova Fatmirom Sejdiuom i premijerom Hašimom Tačijem. Takođe u diplomatskim vestima: turski premijer Redžep Tajip Erdogan boravi u Španiji na forumu Alijanse civilizacija. Kosovski premijer Hašim Tači (desno) i češki ministar inostranih poslova Karel Švarcenberg razgovaraju sa novinarima u ponedeljak (14. januara) u Prištini. Ministar inostranih poslova Češke Republike Karel Švarcenberg rekao je kosovskom premijeru Hašimu Tačiju tokom sastanka u ponedeljak (14. januara) u Prištini da će njegova zemlja "reagovati na proglašenje nezavisnosti Kosova u skladu sa drugim zemljama EU". Pored toga, Švarcenberg je naglasio značaj plana EU da pošalje 1.800 civilnih zvaničnika na Kosovo da zamene misiju KFOR-a i rekao da će Češka Republika učestvovati u misiji EU, kao što je učestvovala u KFOR-u. Ministar inostranih poslova takođe se sastao sa predsednikom Kosova Fatmirom Sejdiuom, predsednikom parlamenta Jakupom Krasnićijem i zamenikom šefa UNMIK-a Lerijem Rosinom. Italija nema politiku proterivanja nelegalnih imigranata ili imigranata osumnjičenih za kriminalne aktivnosti, izjavio je u sredu (9. januara) italijanski ministar inostranih poslova Masimo Dalema, tokom sastanka sa rumunskim kolegom Adrijanom Čorojanuom u Bukureštu. Dvojica zvaničnika potpisali su zajedničku deklaraciju o saradnji dve zemlje, ažurirajući svoje strateško partnerstvo iz aprila 1997. godine. Ruski predsednik Vladimir Putin boraviće u Bugarskoj u četvrtak (17. januara) i petak. Biće potpisan niz važnih ekonomskih sporazuma, uključujući ugovor o uspostavljanju kompanije za izgradnju naftovoda Burgas-Aleksandropolis. Turski premijer Redžep Tajip Erdogan doputovao je u nedelju (13. januara) u zvaničnu posetu Španiji na poziv španskog kolege Hozea Luisa Rodrigeza Zapatera. Erdogan će učestvovati na prvom forumu Alijanse civilizacija koji se održava u utorak i sredu. Očekuje se dolazak preko 350 gostiju iz 70 zemalja, uključujući generalnog sekretara UN Ban Ki-Muna. Srpski ministar inostranih poslova Vuk Jeremić boravio je u četvrtak (10. januara) u Berlinu gde je razgovarao sa nemačkim kolegom Frankom-Valterom Štajnmajerom. Oni su se složili da bi brzo potpisivanje Sporazuma o stabilizaciji i pridruživanju između Srbije i EU bilo u najboljem interesu svih. Štajnmajer je međutim naglasio da potpisivanje sporazuma zavisi od potpune saradnje sa Haškim tribunalom za ratne zločine. Predsednik Skupštine Republike Srpske (RS) Igor Radojičić i njegov srpski kolega Oliver Dulić potpisali su u sredu (9. januara) sporazum o parlamentarnoj saradnji. Sporazumom je obuhvaćena saradnja u 13 oblasti, uključujući obrazovanje, reformu penzijskog osiguranja, ekonomske poslove i evropsku integraciju.
Diplomatski dnevnik: Irski premijer Kauen posetio Kosovo
Irska je spremna da podeli svoje iskustvo koje je stekla tokom dugotrajnog mirovnog procesa, rekao je premijer te zemlje kosovskim liderima. Takođe ove nedelje: španski parlament ratifikovao protokol za pridruživanje Albanije NATO-u. Irski premijer Brajan Kauen (levo) razgovara sa predstavnicima medija na konferenciji za novinare sa kosovskim predsednikom Fatmirom Sejdiuom (u sredini) i premijerom Hašimom Tačijem u ponedeljak (22. decembar) u Prištini. Irski premijer Brajan Kauen boravio je ove nedelje na Kosovu gde je posetio irske trupe u sastavu UNMIK-a i sastao se sa kosovskim liderima. On je u ponedeljak (22. decembar) pohvalio kosovske institucije zbog njihove posvećenosti zaštiti prava manjina. "Irska je bila među prvim zemljama koje su priznale nezavisnost Kosova, jer verujemo da je njegova budućnost u EU", rekao je Kauen dodajući da je Irska spremna da podeli iskustvo iz svog dugotrajnog mirovnog procesa. Španski parlament ratifikovao je protokol o pridruživanju Albanije NATO-u, javili su mediji u sredu (17. decembar). Španija je postala 12. članica koja je ratifikovala protokol. Predsednik turskog parlamenta Koksal Toptan počeo je u nedelju (21. decembar) zvaničnu posetu Makedoniji i Albaniji. On je u Skoplju ponovio podršku Ankare pridruživanju Makedonije EU, rekavši da zemlja "zaslužuje članstvo". Bilo je "nepravedno" to što zemlja nije dobila poziv za članstvo u NATO-u zbog grčkog veta, dodao je on. On je u utorak otputovao u Albaniju na razgovore sa koleginicom Jozefinom Topali, predsednikom Bamirom Topijem i premijerom Salijem Berišom. Predsednica albanskog parlamenta Jozefina Topali boravila je u četvrtak (18. decembar) u Francuskoj promovišući bolje uslove poslovanja u svojoj zemlji. Potpredsednik francuskog parlamenra Mark Lafiner sastao se sa Topalijevom i pohvalio napredak zemlje. "Albanija postiže znatan napredak u reformama", rekao je on. Albanski predsednik Bamir Topi sastao se u sredu (17. decembar) sa američkim ambasadorom u Tirani Džonom Vitersom sa kojim je razgovarao o pravosudnim i izbornim reformama. Njih dvojica su se složili da su reforme potrebne da bi se pomoglo jačanje vladavine zakona. "Vladavina zakona znači da su svi ljudi jednaki pred zakonom", rekao je Viters.
Dragulj koji gubi svoj sjaj: zagađenje preti Crnom moru
Preterano ribarenje, hemijsko zagađenje i nepostojanje postrojenja za preradu otpadnih voda u mnogim priobalnim područjima veliki su problem Crnog mora. Geografski posmatrano, Crno more je jedno od najizolovanijih zatvorenih mora. Smešteno na granici Evrope i Azije, Crno More je jedno od najizolovanijih zatvorenih mora. Gornji sloj mora, koji čini gotovo 13 odsto ukupne količine vode, bogat je kiseonikom i velikim brojem najrazovrsnije flore i faune. Međutim, u donjem sloju nema života, već isključivo vodonik sulfida, bezbojnog, izuzetno otrovnog gasa koji miriše na trula jaja. Neobične karakteristike Crnog mora znače da je opstanak flore i faune u njemu izuzetno ranjiv. Naučnici upozoravaju da je more "veoma osetljivo na poremećaje njegovog okruženja i ekosistema." Tu su i neodržive ljudske aktivnosti, pa se beleži drastičan pad nivoa mora. Trka za višim prinosima i jevtinijim izvorima mesa za tržište dovela je do raširene upotrebe velikih količina veštačkog đubriva i pesticida, kao i do stvaranja ogromnih farmi za uzgoj stoke i živine, kažu stručnjaci. Otpad iz šest priobalnih zemalja, kao i država u odvodnom basenu, ulazi u more uglavnom preko reka, a ponekad se jednostavno baca u vodu. Dok je gornji sloj bogat kiseonikom, donji sloj je praktično mrtav. Ribari kažu da su ulovi zbog velikog zagađenja smanjeni. "Umesto da bacaju mulj 25-30 km prema pučini, šlepovi ga bacaju ovde, blizu obale", rekao je dopisniku SETimes-a krajem septembra Angel Kišev, 80-godišnji ribar iz grada Černomorec. "Jednostavno su otvorili bokaporte broda i izbacili mulj. To je naravno ostavilo posledice." U međuvremenu, turski dnevni list Hurijet ukazuje na neodgovarajuću preradu otpadnih voda. "Može li neko da mi navede jedno ostrvo gde imaju postrojenje za prečišćavane vode?" prenosi taj list pitanje 48-godišnjeg ribara Sekipa Jalcina. Od svih 19 obalskih naselja sa više od deset hiljada ljudi, Černomorec i još dva naselja uopšte nemaju postrojenje za prečišćavanje otpadnih voda, odgovorilo je bugarsko ministarstvo životne sredine e-mailom na upit SETimes-a. "U tri druga naselja u toku su projekti izgradnje novih ili dogradnje postojećih postrojenja," stoji u odgovoru. "Postojeća postrojenja u još devet naselja moraju se unaprediti kako bi se podigao stepen prečišćavanja i projekti su odobreni, ali njihovo sprovođenje još nije počelo. Najveći problem je bacanje otpada. Na postrojenjima za prečišćavanje u preostala četiri naselja nisu potrebne nikakve izmene, kažu u ministarstvu. Za vreme pregovora o članstvu u EU 2001. godine, Bugarska je obećala da će sva postrojenja biti u ispravnom stanju i u skladu sa potrebnim standardima do kraja ove godine, rekla je pomoćnica ministra životne sredine Evdokija Maneva u jednom intervjuu prošlog meseca. Prethodne dve vlade, međutim, nisu uradile ništa da tu obavezu ispune. Umesto toga, stotine miliona bačeno je na projekte seoskih kanalizacija koje nisu deo obaveza prema EU. Naglašavajući da sadašnja vlada ima političku volju da ispuni svoje obaveze što je pre moguće, Maneva naglašava da će Bugarska biti u stanju da problem reši u naredne tri godine. Preterano đubrenje vode otpadnim hranjivim materijama izaziva preteran razvoj vegetacije, uključujući fitoplankton i alge. Raspadanje tih organizama smanjuje količinu kiseonika zbog čega, opet, umire životinjski svet. Ulovi ribe su drastično smanjeni zbog preteranog ribarenja. Smatra se da je eutrofikacija, kako se taj proces naziva, najviše doprinela pogoršanom stanju Crnog mora i promeni strukture njegovog ekosistema. Tu su i problemi kao što su hemijsko zagađenje zbog prodiranja nafte, pesticida ili teških metala u morsku sredinu, ispuštanje nedovoljno prečišćenih kanalizacionih voda, uvođenje nedomorodačkih vrsta riba i bacanje čvrstog otpada u more. U izveštaju UNDP iz 1999. procenjeno je da je šest priobalnih generisalo oko 70 odsto ukupne količine azotnih i fosfornih jedinjenja koja su se ulila u Crno More u obliku otpada od ljudskih delatnosti. "Izvestan deo tih količina i gotovo celokupnih preostalih 30 odsto ulaze u Crno more preko Dunava," dodaje se u tom izveštaju. Izveštaj je objavljen sedam godina posle potpisivanja Konvencije o zaštiti Crnog mora od zagađenja u Bukureštu 1992, kada se šest obalnih zemalja obavezalo da štiti životnu sredinu i upravlja morem na održiv način. Sprovođenjem Bukureške konvencije, kao i trima posebnim protokolima o kontroli zagađenja sa kopna, bacanju otpada i zajedničkog delovanja u slučaju nesreća (poput izlivanja nafte) koordinira Crnomorska komisija, čiji sekretarijat ima sedište u Istanbulu. Ribari se žale na nepostojanje postrojenja za preradu otpadnih voda. Prema navodima iz Transgranične dijagnostičke analize Crnog Mora (Transboundary Diagnostic Analysis - TDA), sprovedene uz pomoć nekoliko organizacija, među kojima UNDP i Biroa UN za projektne usluge, količina otpadnih hranjivih materija koja se uliva iz reka smanjena je za oko 30 odsto u prethodnih desetak godina. Ipak, ta količina i dalje je mnogo viša od zagađenja koje potiče iz opštinskih i industrijskih izvora, tvrde autori, izdvajajući Dunav kao najveći izvor. "Poboljšanja u domenu životne sredine u velikoj meri su rezultat drastičnog pada poljoprivredne produktivnosti i opadanja proizvodne industrije, a ne toliko direktnih intervencija države," zaključeno je, između ostalog, u TDA. "Biće potrebno mnogo godina pre nego što se smanjena količina otpada u rekama odrazi na samo more." Analitičari su takođe pronašli izuzetno visoke vrednosti nekih hemijskih zagađivača koji su prisutni u samo nekim oblastima i izrazili zabrinutost zbog prisutnosti određenih pesticida. Oni su upozorili i na povećani rizik od zagađenja od brodova i naftnih i gasnih platformi na pučini. "Jedna jedina velika nesreća imala bi razorne posledice po čitav region," zaključili su oni.
Blogeri postavljaju pitanje efekta protesta u Bukureštu
Mnogi preispituju razloge što je efekat protesta protiv nacrta zakona o reformi zdravstva oslabljen nasiljem i nekim drugim ciljevima. Demonstranti koji su u centru Bukurešta protestovali zbog reforme zdravstva uznemireni su što su drugi preoteli njihov protest. Rumunski blogeri izražavaju razočarenje zato što se tekući protest protiv kontroverznog nacrta zakona o reformi zdravstva 13. januara pretvorio u miting protiv vlade i mera štednje. Zakon, koji je kasnije povučen, doveo bi do privatizacije zdravstvenog sistema, omogućavajući privatnim osiguravajućim kompanijama da vode veliki deo državnog zdravstvenog budžeta. Demonstranti su se suprotstavili tome, jer bi to, kako kažu, dovelo do većih troškova. Demonstracije su počele u Bukureštu, kao podrška Raedu Arafatu, doktoru palestinskog porekla i osnivaču hitne službe SMURD, koji je, zbog tog nacrta, privremeno podneo ostavku na mesto državnog podsekretara u ministarstvu zdravlja. Međutim, miroljubive demonstracije pretvorile su se u haos kada su im se pridružili fudbalski huligani, protestujući zbog zakona kojim se ljudi koji pale baklje na stadionima kažnjavaju zatvorom. Pristalice rumunske opozicije su se potom pridružile okupljenima i iznele niz drugih pitanja -- legalizaciju marihuane, promene na aerodromima, poreze na automobile -- i oslabile originalnu poruku protesta. "Rumuni ne znaju da protestuju", rekao je jedan od komentatora, koji se predstavio samo kao Marcos i tvrdi da je očekivanje da će protest imati veliki uticaj bio iluzija. "To je bilo samo privremeno, jer su 'ultre' [huligani] izašle i sejale nasilje. Pored toga, izolovane grupe ljudi otkrile su da im mere štednje ne donose ništa dobro, godinu i po dana nakon što su usvojene", rekao je Marcos. Sebastian Bargau je pokušao da nabroji mnoštvo zahteva demonstranata. "Oni su podržavali [Arafata], penzije i plate, skandal, debakl, vandalizam, [kontrovernzni projekat kopanja zlata] Rosia Montana, mlade koji odlaze iz zemlje, porez na automobile." "Više nismo znali [zašto] i dalje protestuju", rekao je on. Drugi komentator Stroe se slaže i tvrdi da su nepovezani i povremeno sporni zahtevi uništili originalni protest. "Marihuana, prostitucija... legitimna ili ne, takvi zahtevi su beskorisni u trenutnom kontekstu. Oni su oslabili poruku protiv vlade i napravili budale od demonstranata, a televizijske gledaoce ostavili sa utiskom da su ludaci izašli da protestuju na Univerzitetskom trgu." Svaka buduća akcija te vrste biće posmatrana sa sumnjom od strane drugih građana, zaključuje Stroe. Još jedan komentator Gabriel kritikuje one na internetu koji su umanjivali značaj protesta, govoreći istovremeno da im je žao onih demonstranata koji su i dalje na ulicama kako bi promovisali različite ciljeve. "Šteta što je došlo do ovoga. Šteta što su neki na internetu, ali i u stvarnom svetu, ironični u pogledu onoga što se sada događa u Bukureštu i u drugim gradovima. Sa takvim stavovima nećemo moći da promenimo bilo šta", zaključio je on. U obilju kritika i razočarenja, Parfene zaključuje debatu u pozitivnom tonu. "Ipak su ti protesti odigrali ulogu. Otklonili smo ukočenost političara, pokazali smo im da smo još ovde i da ih možemo saplesti. Kontroverzni zakon je povučen pod pritiskom naroda. To je korak napred u prilično inertnoj demokratiji", rekao je on.
Povratak Kemala Burkaja u Tursku
Posle višedecenijskog egzila, kurdski intelektualac i političar Kemal Burkaj vratio se u domovinu kako bi se bavio mirovnim aktivnostima. Menekse Tokijaj za Southeast European Times iz Istanbula 3.8.2011. Novinar Oral Kalislar (levo) i Kemal Burkaj (desno) na međunarodnom aerodromu Kemal Ataturk u Istanbulu. Kemal Burkaj, ugledni pesnik, intelektualac i jedna od najznačajnijih ličnosti u kurdskoj politici, vratio se u Tursku 30. jula posle tri decenije u egzilu. Povratak Burkaja, kritičara Radničke partije Kurdistana (PKK) i pristalice nenasilne borbe i kurdskih prava, donosi nadu u pomirenje Turske i njenog kurdskog stanovništva. Burkaj, osnivač i bivši generalni sekretar Socijalističke partije Kurdistana, pobegao je iz Turske u martu 1980, ubrzo posle vojnog puča 12. septembra. Pošto mu se u Turskoj sudilo zbog njegovih političkih stavova i aktivnosti, dobio je azil u Švedskoj, gde je od tada boravio. Najviši predstavnici vlasti, a posebno premijer Redžep Tajip Erdogan, ohrabrili su Burkajev povratak i primili ga raširenih ruku. Poznat po miroljubivom pristupu kurdskom pitanju i kao kritičar nasilne borbe PKK, Burkaj namerava da ostavi trag u turskoj politici, ali ne kao aktivan političar, već kao intelektualac socijalističke provenijencije koji se zalaže za demokratsko i nenasilno rešenje kurdskog pitanja u Turskoj. Međutim, Burkaj još uvek simpatiše miroljubivu kurdsku stranku HAK-PAR, koja je na turskoj političkoj sceni marginalizovana. U izjavi za SETimes, vođa stranke HAK-PAR Bajram Bozjel ističe da će Burkaj biti politička snaga, ali da će biti iznad partijske politike i da će delati paralelno sa aktivnostima HAK-PAR-a. Prema Bozjelovim rečima, "kao neko ko je predan miru, Burkaj će sarađivati sa svim miroljubivim i demokratskim snagama u Turskoj". Merve Alici, iz anti-militarističkog Pokreta mladih civila, ocenjuje Burkajev povratak kao "mali korak za Burkaja, ali veliki za Tursku", dodajući da je pravosudna, diskurzivna i društvena transformacija Turske, iako još uvek manjkava, otvorila put za njegov povratak. Na konferenciji za novinare na Taksimu, Burkaj je objasnio da je razlog za njegov povratak "podrška mirovnim koracima u pogledu kurdskog pitanja." "Ko god doprinosi rešavanju tog pitanja trebalo bi da bude podržan i moramo da izbegavamo one koji pokušavaju da blokiraju taj mirovni pokret", izjavio je on. Burkaj je kritikovao glavni kurdski pokret zbog toga što nije podržao tursku vladu u njenom "otvaranju prema Kurdima", koje je u velikoj meri zaustavljeno od kako je započeto pre skoro dve godine. On se nada da će oživeti "otvaranje prema Kurdima" sa ciljem da se eliminiše terorizam putem širenja kulturnih prava Kurda. Kulturne inicijative vlasti, kao što je državni kurdski televizijski kanal TRT, koji emituje program 24 časa dnevno, Burkaj vidi kao primer toga koliko je Turska daleko otišla u priznavanju "kurdske realnosti" od kako je otišao iz zemlje pre tri decenije. U vreme kada se često priča o "domaćem ratu" i "povratku mračnim vremenima iz prošlosti", sociolog Arus Jumul sa Univerziteta Bilgi kaže da povratak intelektualca kao što je Burkaj obećava. "Na raskršću smo između prošlosti i budućnosti i intelektualci poput Burkaja mogu da nas spasu iz vakuuma u koji smo uvučeni", kaže ona za SETimes. Profesor Fuat Kejman, direktor Istanbulskog centra za politiku, slaže se da je Burkajev povratak usledio u izuzetno važnom trenutku. "Radi se o osobi prinuđenoj da nekoliko decenija živi u inostranstvu zbog vojnog puča i tajming njegovog povratka poklapa se sa procesom normalizacije vojno-civilnih odnosa u Turskoj", kaže Kejman za SETimes. Međutim, ako se imaju u vidu svi različiti igrači na kurdskoj političkoj sceni, pitanje je da li Burkaj ima neku značajniju podršku i da li će biti u stanju da ostvari svoje ciljeve. Pro-kurdska stranka Kongres demokratskog društva (DTK), kojom dominira BDP, pozvala ga je da se pridruži njenoj borbi, ali između Burkaja i glavnih kurdskih političkih pokreta postoji jaz.
Vojvodina traži autonomiju od međunarodne zajednice
Političke stranke u Vojvodini učestvovale su na Prvoj konvenciji Vojvodine na kojoj su zatražile međunarodnu podršku nastojanjima za proširenje autonomije. Poslanici Skupštine Vojvodine glasali su za novu zastavu. Parlament je na konvenciji prihvatio zastavu pokrajine. Vojvođanska konvencija -- grupa političkih stranaka, organizacija i pojedinaca koji podržavaju generalnu autonomiju Vojvodine -- održana je 28. februara u Subotici. Konferencijom je obeležena 30. godišnjica usvajanja ustava pokrajine. Domaćin konvencije bio je Savez vojvođanskih Mađara. Predstavnici političkih stranaka i nevladinih organizacija usvojili su inicijativu kojom se poziva međunarodna zajednica da pomogne u rešavanju statusa pokrajine. Učesnici konvencije složili su se da formiraju ujedinjenu izbornu koaliciju koja će insistirati na autonomiji, uključujući pravosudna, zakonodavna i izvršna ovlašćenja. "Permanentna pravila, zvala se ona ustav ili osnovni zakoni, moraju biti usvojena i moraju trajati. Naš osnovni cilj je fizička, imovinska, građanska i pravna jednakost svih ljudi. Suština zakona je da se definišu pravila ponašanja. Suština sudova je da se kazne [građani koji] ne poštuju zakone, a izvršna vlast treba da sprovodi sve to", rekao je predsednik Skupštine Vojvodine Nenad Čanak obraćajući se učesnicima konvencije. Sednica parlamenta održana je u zgradi Skupštine Novog Sada, nakon anonimnog upozorenja da je u zgradi pokrajinskog parlamenta postavljena bomba. Čanak je rekao da policija nije pronašla bilo kakvu eksplozivnu napravu. Dan uoči konvencije parlament je usvojio zastavu pokrajine. Nova zastava je plava sa crvenim i belim prugama na vrhu i dnu. Na plavoj površini nalaze se tri žute zvezde, koje predstavljaju tri oblasti u pokrajini Srem, Banat i Bačku. Zastava takođe simbolizuje približavanje regiona EU. Predlog za nacionalnu himnu je povučen. Predstavnici Demokratske stranke Srbije (DSS) glasali su protiv zastave, ukazujući da se tom odlukom Vojvodini daju elementi državnosti. DSS je saopštila da je glasanje bilo nelegitimno zato što je neustavno i nema podršku građana. Vojvodina "nije samo geografski koncept", kaže Jozef Kasa, lider Saveza vojvođanskih Mađara. Ona predstavlja "istoriju i kulturu zajedničkog života svih građana Vojvodine", ističe Kasa. Parlament je na sednici takođe usvojio deklaraciju kojom se pozivaju oni koji su bili primorani da napuste pokrajinu u periodu između 1990. i 2000. godine da se vrate svojim domovima. Zakonodavci su takođe postavili glavni odbor Vojvođanske akademije nauka i umetnosti.
Predstavljena prva zajednička jedinica Oružanih snaga BiH
Novu počasnu jedinicu Oružanih snaga Bosne i Hercegovine čine vodovi tri konstitutivne etničke zajednice u BiH. Jedinica će dočekivati svetske i domaće visoke zvaničnike i generale. Prema rečima državnog ministra odbrane Nikole Radovanovića, očekuje se da će Počasna jedinica sledeće godine biti korišćena 60 puta. U prisustvu visokih zvaničnika, lokalnih, SFOR-ovih i generala iz EU, Ministarstvo odbrane Bosne i Hercegovine (BiH) predstavilo je u petak (26. novembra) u Sarajevu prvu zajedničku jedinicu oružanih snaga BiH. Počasna jedinica Oružanih snaga BiH je formacija veličine čete koju čine tri voda, barjaktari i vojni orkestar iz sve tri konstitutivne etničke grupe BiH. Jedinica će dočekivati i odavati počasti visokim svetskim i domaćim zvaničnicima i generalima. Prema rečima državnog ministra za odbranu BiH Nikole Radovanovića, očekuje se da će Počasna jedinica biti korišćena 60 puta sledeće godine. Procenjuje se da će troškovi transporta i dnevnice iznositi oko 175.000 evra. U sastavu Oružanih snaga BiH nalaze se Vojska Republike Srpske (VRS) i Vojska Federacije (VF) sa svoje dve komponente -- bosansko-muslimanskom (bošnjačkom) i hrvatskom. U okviru najnovije reforme odbrane, koja se sprovodi ove godine, entitetske vojske spojene su jednim državnim lancem komande pod zajedničkim Ministarstvom odbrane BiH i tročlanim predsedništvom BiH. Počasnu gardu čini sedam oficira, deset podoficira i 54 vojnika, koji su prekomandovani iz svojih jedinica u VF i VRS. Tokom predstavljanja jedinice na međunarodnom aerodromu u Sarajevu, gardisti su nosili različite kamuflažne uniforme svojih entitetskih armija, ali sa grbom BiH na desnom ramenu. Zvanično predstavljanje na aerodromu počelo je kada je brigadni general VRS Mirko Tepšić, šef radne grupe koja je formirala jedinicu, zatražio od bošnjačkog člana predsedništva BiH, Sulejmana Tihića, da da zeleno svetlo za početak ceremonije. Kada mu je Tihić naložio da otvori svečanost, Tepšić je izdao naređenje majoru VRS Miloradu Krajšumoviću, komandantu Počasne jedinice. To je prvi put od sukoba u BiH da je oficir VRS javno ispunio direktno naređenje bošnjačkog zvaničnika. "Mi do sada nismo imali zajedničku počasnu jedinicu zbog činjenice da nije postojao politički konsenzus oko njenog sastava i procedura u takvoj jedinici", rekao je Radovanović. "Konačno smo postigli taj konsenzus i u skladu sa državnim zakonom o odbrani formirali jedinicu. Četa je rezultat mnogih kompromisa. Međutim, 1. septembar 2005. je naš krajnji rok za pronalaženje rešenja, određivanje uniformi i procedura".
